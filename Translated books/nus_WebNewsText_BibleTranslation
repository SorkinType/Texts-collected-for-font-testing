Tuɔk Cäkä Ɣɔaa

Cio̲o̲k 1

1 Ni tokädɛ Kuoth cɛ nhial kɛnɛ piny cak. 2 Ɣɔw thilɛ jɛ piny. Wi̲c pi̲i̲ni ɛ day, te ni muth thi̲n, kä Yiëë Kuɔth in rɛl rɔ tëë juäät juäät wi̲c pi̲i̲ni. 3 Cu Kuoth wee, "A buay te wanɔ." Cuɛ cuaa buay. 4 Cu Kuoth buay nɛn, cɛ gɔaa. Cuɛ buay kɛnɛ muth da̲a̲k. 5 Cu Kuɔth buay cɔl i Cäŋ Däär, kä cuɛ muth cɔl i Wäär. Cuɛ te kɛ thiaŋ kɛnɛ runwaŋ, kɛ cäŋ in jio̲l. 6 Kä cu Kuoth wee, "A pi baa kamkiɛn guay. A pi bi kamkiɛn te kɛ dääk." 7 Kuoth cuɛ kam ɛmɔ guay. Cuɛ kam pi̲i̲ni piɛny da̲a̲k kɛnɛ pi nhial, kä cuɛ cuaa jɛn. 8 Cu Kuoth kam nhial cɔl i Nhial. Cuɛ te kɛ thiaŋ kɛnɛ runwaŋ, kɛ cäŋ in rɛwdɛ. 9 Kä cu Kuoth wee, "A pi ti te piny baa ma̲a̲t guäth kɛl", kä cuɛ cuaa jen. 10 Cu Kuoth mun mi kööt cɔl i Piny, kä cuɛ pi ti caa ma̲a̲t cɔl i Bapdiitni. Cu Kuoth ɛ nɛn, cɛ gɔaa.
(Page 1)
11 Kä cu Kuoth ɛ lar, "A piny ku do̲ny kɛ juaac ti camkɛ, ke wal ti ŋuɔl kɛ dɛy, kɛ jiɛn ti kui̲r kɛ kuay ti te kɛ dɛy gööli." 12 Cu piny coo do̲ny kɛɛ juaac kɛnɛ wal ti camkɛ, kä kui̲rkɛ kɛ kuaykiɛn gööli. Mäni jiɛn bä ti te kɛ dɛy gööli cukɛ kuer, kä Kuoth cuɛ nɔmɔ nɛn, cɛ gɔaa. 13 Cuɛ coo te kɛ thiaŋ kɛnɛ runwaŋ ke cäŋ in diɔ̲ɔ̲diɛn. 14 Kä cu Kuoth wee, "A nhial te kɛ mäc kɛ ɤöö bikɛ cäŋ da̲a̲k kɛnɛ wäär, bikaa nyuuthni. Bikɛ ni̲n a nyuɔthkɛ kɛ run, kɛ mäy, kɛnɛ tɔ̲t, kɛ ruel kɛn jiɔm. 15 Bikaa buay nhial kɛ ɤöö bikɛ piny riaw." Cuɛ cuaa jɛn. 16 Cu Kuoth mäc rɛw ti di̲t ti te kɛ buay la̲t. Cuɛ min di̲t ni buaydɛ la̲t kɛ ɤöö bɛ cän däär yien, kä cuɛ min kuiy ni buaydɛ la̲t ke ɤöö bɛ wäär yien. Cuɛ kuɛl jak kä te wanɔ bä. 17 Cu Kuoth Mäc da̲ŋ rɛw tɔtɔ kɛnɛ kuɛl la̲t nhial kɛ ɤöö bi piny te kɛ buay, 18 kɛ ɤöö bikɛ cän kɛnɛ wäär yien, mäni ɤöö bikɛ buay kɛnɛ muth da̲a̲k. Cu Kuoth ɛ nɛn, cɛ gɔaa.
(Page 2)
19 Cuɛ coo te kɛ thiaŋ kɛnɛ runwaŋ, kɛ cäŋ in ŋuaandiɛn.  20 Kä cu Kuoth wee, "A ley ti bi cieŋ rɛy pi̲i̲ni te wanɔ, a kɛ matkɛ ro thi̲n, kä̈ a ɤɔw bi te kɛ diit ti riŋ nhial." 21 Cuɛ cuaa jɛn ɛnɔ. Kuoth cuɛ ley bapdiit ti di̲t cak, a mäni ŋɔak kɔkiɛn ti tëk ti jäl rɛy pi̲i̲ni, cuɛ kɛ jak kä diëthkɛ ro kɛ cätkiɛn gööli. Mäni diit nhial cuɛ kɛ jak kä diëthkɛ ro kɛ cätkiɛn gööli. Cu Kuoth ɛ nɛn, cɛ gɔaa. 22 Cu Kuoth kɛ poth, cuɛ wee, "Yɛn diëthɛ ro, baa ŋuan, baa bäpdiitni thiäŋ ɛ dɛykun a mäni diit nhial bä. A kɛ diëthkɛ ro wi̲c muɔ̲ɔ̲n." 23 Cuɛ coo te kɛ thiaŋ kɛnɛ runwaŋ, kɛ cäŋ in dhieecdiɛn. 24 Kä cu Kuoth wee, "A wi̲c muɔ̲ɔ̲n te kɛ ley ti baa ro dieth ti te kɛ dieth gööli. Ɣɔ̲k, kɛ ley tin laa mol piny, kɛ ley kɔkiɛn gööli wi̲c muɔ̲ɔ̲n ke cätdiɛn." Cuɛ cuaa jen. 25 Cu Kuoth ley diaal cak kɛ cätdiɛn gööli wi̲c muɔ̲ɔ̲n. Cuɛ ɤɔ̲k cak kɛ cätdiɛn, kä cuɛ ŋɔak tin laa mol piny cak kɛ cätdien gööli.
(Page 3)
Cu Kuoth ɛ nɛn, cɛ gɔaa. 26 Kä cu Kuoth wee, "Kuanɛ raan cak kɛ cätdan, banɛ jɛ cal kɛ cätdan, kä jɛn bɛ ŋɔak diaal ti cieŋ wi̲c muɔ̲ɔ̲n yien. Rɛc yiëër, diit nhial, ɤɔ̲k, muɔɔl piɛny a mäni piny kɛɛliw bɛɛ yien." 27 Cu Kuoth raan cak kɛ cätdɛ pa̲ny. Cät Kuɔth cu Kuoth raan cak ni kɛ jɛ. Cuɛ tuut cak kɛnɛ ŋuɔ̲ɔ̲t. 28 Cu Kuoth kɛ poth, cuɛ kɛ jiök, cuɛ wee, "Yɛn diëthɛ ro baa ŋuan, bia piny thiäŋ, bi yɛn piny yien, biaa kua̲r piɛny. Bi yɛn rɛc ni yien rɛy yiëri, a mäni diit nhial, kɛ ley diaal ti tëk ti jäl wi̲c muɔ̲ɔ̲n." 29 Kä cu Kuoth wee, "Yɛn liɛŋɛ jɛ, ɤän cä yɛ ka̲m ŋɔak diaal ti do̲ny piny ti laa kui̲r kɛ dɛy wï̲c muɔ̲ɔ̲n kɛɛliw. A mäni jiɛn diaal ti diëth kɛ dɛy ti ck ɤän kɛ cak, cä kɛ ka̲m yɛ a la mi̲thkun. 30 A mäni ley diaal ti tëk ti cieŋ wi̲c muɔ̲ɔ̲n, mäni diit nhial diaal, kɛɛ muɔɔl piɛny diaal tin tëk ɛ nyɔɔt nyɔɔt wi̲c muɔ̲ɔ̲n, cä kɛ ka̲m juaac diaal kɛnɛ jiɛn diaal ti tɔ̲ɔ̲c a la mi̲thikiɛn."
(Page 4)
31 Cu Kuoth ŋɔak diaal tëë cɛ la̲t ku guic, cuɛ kɛ guic gɔwkɛ ɛlo̲ŋ. Cuɛ te kɛ thiaŋ kɛnɛ runwaŋ, kɛ cäŋ in bäkɛliɛn.
Cio̲o̲k 2
1 Cuɛ nhial kɛnɛ piny ku thuk kɛ ŋɔakiɛn diaal ti ŋuan ti bath dɔɔr. 2 Kä kɛ cäŋ in bärɔwdiɛn cu Kuoth la̲tdɛ mi cɛ la̲t thuk. Cuɛ lɔ̲ɔ̲ŋ lätnikɛ diaal tëë cɛ la̲t kɛ cäŋ in bärɔwdiɛn. 3 Cu Kuoth cäŋ in bärɔwdiɛn  poth, kä cuɛ jɛ jak kä cäŋ mi rɛl rɔ kɛ ɤöö cɛ lɔ̲ɔ̲ŋ ɛn cäŋ ɛmmɔ lätnikɛ diaal tëë cɛ la̲t ni cäkä ɤɔaa. 4 Titi kɛ kɛn ka̲a̲th nhial kɛnɛ piny tëë cakkɛ mëë cak Kuoth Jaopa piny kɛnɛ nhial. 5 Thilɛ wal dɔaar ti ci do̲ny piny, kä ŋot juaac ti camkɛ 'kenkɛ ni päl, kɛ ɤöö ŋot Kuoth Jaopa 'kenɛ nhial ni jak kä dɛm wi̲c muɔ̲ɔ̲n, kä thilɛ ɤɔw raan mi dee piny pur. 6 Kä kɛ gua̲de cu rur ben raar piny, kä cuɛ wi̲c muɔ̲ɔ̲n wac kɛɛliw. 7 Ni ɛn guäth ɛmɔ cu Kuoth Jaopa raan täth kɛ tur piɛny.
(Page 5)
kä cu raan cua ram mi tëk. 8 Kä̈ cu Kuoth Jaopa kak wal pith kä Idɛn kui̲c ɔ wëë kä käny ca̲ŋɔ. Cuɛ wut in cɛ täth la̲th thi̲n. 9 Cu Kuoth Jaopa jiɛn diaal ti gɔw guecdiɛn, kä comkɛ kɛ kui̲c mieth jak kä pith muun. A mäni jiath teekä cɛ jɛ jak kä pith däar kakä, kɛn jiath ŋäcä gɔɔyä kɛnɛ jiääk. 10 Cu yier lo̲ny rɛy kakä kä Idɛn, cuɛ kɛ̈r, cuɛ kak wac. Cuɛ rɔɔdɛ bak yier da̲ŋ ŋuaan. 11 Ciöt yiëër in nhiam cɔalɛ Pacɔn. E jɛn yier in lo̲ny rɛɛtɛ rɛy rööl in cɔal i Habila, gua̲a̲ mi te kɛɛ da̲a̲p. 12 Kä da̲a̲p rööl ɛmɔ gɔaaɛ, kä te ro̲l ɛmɔ kɛ päm mi cɔal i bɛdɛli-yum kɛnɛ ɔnɛk. 13 Ciö̈t yiëër in rɛwdɛ cɔalɛ Gayɔn. E jɛn yier in lo̲ny rɛɛtɛ ni ro̲l Kuc kɛɛliw. 14 Kä ciöt yiëër in diɔ̲ɔ̲diɛn cɔalɛ Hidikɛl mi lo̲ny kä käny ca̲ŋ kë Athiriyä. Kä ŋuaan yiëri ɛ jɛn Yupa-rɛyti.
(Page 6)
15 Cu Kuoth Jaopa wut indan ka̲n, cuɛ jɛ wä la̲th rɛy kakä kä Idɛn kɛ ɤöö bɛ jɛ pur, kä bɛ jɛ yiop. 16 Kä cu Kuoth Jaopa wut ɛmɔ luek a bum ɛtet, cuɛ wee, "Jien diaal ti te rey kakä bi ji̲n kɛ cam kɛ pek mi go̲o̲ri. 17 Kä jiath duŋä ŋäcä gɔɔyä kɛnɛ jiääk 'ci jɛ bi cam kɛ ɤöö ɛn cäŋ ɔ cami jɛ mɔ bi li̲̲w ɛpuc. 18 Tääme Kuoth Jaopa cuɛ wee, " 'Cɛ gɔaa ɛn ɤöö bi wut ɛmɛ cieŋ kä rɔaadɛ, Ɣän bä jɛ lät kä luääk mi bi rɔ lot kɛ jɛ." 19 Kuoth Jaopa cuɛ ley dɔaar diaal kɛnɛ diit nhial diaal täth muun. Cuɛ kɛ no̲ŋ wut ɛmɔ kɛ ɤo̲o̲ bɛɛ nɛn ciöt ɔ bɛ cɔɔl ni kɛ mɔ. Kä̲ ciöt ɔ ci Adam ɛ cɔɔl ni duɔ̲ɔ̲rɔ kä ti diaal ti caa cak lapɛ cuaa jɛn ciötde. 20 Cu wut ɤc̲k diaal ca̲k ciööt, kɛnɛ diit nhial diaal, kɛ ley dɔaar diaal ɛwic. Kä ŋotɛ, 'ka̲n luääk mi lot rɔ kɛɛ wut ɛmɔ kɔŋ jek. 21 Kä cu Kuoth Jaopa wut ɛmɔ jak kä nin kɛ nien mi di̲i̲t, kä gua̲a̲th ëë tëë ni̲n cuɛ nyietdɛ kɛl guath puɔ̲ɔ̲nydɛ, kä cuɛ gua̲a̲dɛ kuɔ̲m thi̲n kɛ ri̲ŋ.
(Page 7)
22 Kä Kuoth Jaopa cuɛ ɛn nyiet in cɛ guath puɔ̲ɔ̲ny wutkä mɔmɔ lät ni ciek, kä cuɛ jɛ nöŋ wut. 23 Cu wut ɛmɔ wee, "Täämɛ, nɛmɛ ɛ jɛn cɔ̲a̲a̲ cɔ̲ɔ̲nikä kitɛ, kɛnɛ ri̲ŋ rieŋdä, kä baa jɛ cɔl i Ciek kɛ ɤöö ka̲mkɛ jɛ raar puɔ̲ɔ̲ny wutkä." 24 Kɛ kui̲c ɛmɔ bi wut duel gua̲n kɛnɛ man ba̲ny piny bɛ rɔ wä kuak kä ciekdɛ, bikɛ cuaa ri̲ŋ kɛl. 25 Kä wut ɛmɔ kɛnɛ ciekdɛ thil pua̲nykiɛn kuumni, kä 'cikɛ po̲c.
Cio̲o̲k 3
1 Tääme thɔ̲l ɛ jɛn ley mi pɛl kɛ pɛ̈l mi wän wän kä ley diaal ti ci Kuoth Jaopa kɛ la̲t. Cuɛ ciek thiec, "Ci Kuoth ɛ lar, i 'Ci yɛn dɛy jiɛn kakä bi cam kɛn diaal?" 2 Kä cu ciek thɔ̲l jiök, "Caa ney nhök ɤöö bi nɛy dɛy jien kakä cam. 3 Kä ci Kuoth ɛ lar i, 'Ci yɛn bi mi̲th kä dɛy jiaath in te däär kakä, kä' ciaa bi guëër, mää̈ mi yi̲k yɛn li̲w." 4 Kä cu thɔ̲l ciek jiök, " 'Ciaa bi li̲w. 5 Ke ɤöö ŋäc Kuoth ɛ i mi wä yɛn ɛ cam bi wäŋkun ro lɛp, bia min jiääk kɛnɛ min gɔaa ŋac cet kɛ Kuoth"
(Page 8)
6 Mëë ci ciek ɛmɔ ja guic inɔ ɛn ɤöö gɔaa jiath ɛmɔ kɛ mieth, ka mooc guecdɛ naath tɛ̈th lɔaac, kɛnɛ ɤöö jiath ɛmɔ dëë jɛ go̲r kɛ ɤöö bɛ raan jak kä pɛl, ɛn guäth ɛmɔ cuɛ dɔw jiaath ɛmɔ ka̲n, kä cuɛ jɛ cam, kä cuɛ tha̲a̲ndɛ ka̲m cɔwdɛ cuɛ jɛ cam. 7 En guäth ɛmɔ cu wäŋkiɛn kɛn diaal ro lɛp, kä cu kɛn ɛ coo ŋa̲c i thilɛ pua̲nykiɛn kuumni. Cukɛ ji̲th jiaath ŋɔaap kɔc kɛɛl, kä cukɛ ro lät kä gut gutni. 8 Kä cukɛ jɔw Kuɔth liŋ jälɛ rɛy kakä ɛn thiaani nɔmɔ. Kä cu wut kɛnɛ ciekdɛ ro tɛ̲̈ɛ̲̈ kɛ Kuoth. 9 Cu Kuoth Jaopa wut ɛmɔ cɔl, cuɛ jɛ thiec, "Ji̲n a ni̲?" 10 Cuɛ Jɛ jiök, "Yän cä jɔwdu liŋ rɛy kakä, kä cua dual kɛ ɤöö thilɛ puɔ̲nydä kuum, cua rɔ tɛ̲̈ɛ̲̈." 11 Cuɛ wee, "E ŋa mi lärɛ ji i thilɛ puɔ̲nydu kuum? Ci ji̲n mi̲th kä dɛy jiaath mi cä ji luek thi̲n i 'Cu kɛ cam? 12 Cu wut ɛmɔ Jɛ jiök, "Ciek mi ci Ji̲n ɛ ka̲m ɤä i bɛ te kɛɛl kɛ ɤä ɛ jɛn käm ɤä dɔw jiaath ɛmɔɔ, cua je coo cam."
(Page 9)
13 Kä cu Kuoth Jaopa ciek ɛmɔ jiök, "E ŋu nɛ ci ji̲n ɛ lɛlɛ?" Cu ciek wee, "Thɔ̲l ɛ jɛn mɛɛt ɤä mɔ, cua cam." 14 Cu Kuoth Jaopa thɔl jiök, "Kɛ ɤöö ci nɛmɛ lɛl ci lamdu di̲t kä ɤɔ̲k diaal ɛwic a mäni ley dɔaar diaal. Bi ja̲l kɛ bapdu, kä bi cam ni tur piɛny ni̲ni teekädu diaal. 15 Yän bä kamdu moc tɛr yɛnɛ ciek, kɛ kam ganku kɛnɛ gaatkɛ. Bɛ wi̲cdu yɔ̲t, kä bi ji̲n ŋul cio̲kdɛ kac." 16 Kä cuɛ ciek jiök, "Yän bä bɛ̈c dapädu rep ɛlo̲ŋ. Bi ji̲n dap kɛ dap mi bɛc bɛc, kä cäŋ bɛ te inɔ bɛ ŋot go̲o̲ri cɔwdu, kä bɛ ji ruac." 17 Cuɛ Adam jiök, "Kɛ ɤöö ci ruac ciëkdu liŋ kɛ ɤöö ci mi̲th kä jiath mi cä ji luek thi̲n i "Ci bi mi̲th thi̲n, Yän cä mun lam kɛ kui̲i̲du, bi mi̲th muun kɛ la̲t mi bum bum ni̲ni teekädu diaal. 18 Bi mun ji dieth kuiy kɛnɛɛ juaac kuiyni, kä bi ji̲n a cam ne wal kakä. 19 Bi mi̲th a ci leth nhiamdu pɛ̈ɛ̈n mäni cäŋ mi wä puɔ̲nydu loc muun kɛ ɤöö la̲tkɛ ji kɛ jɛ.
(Page 10)
E ji̲n tur piɛny, bi ji̲n rɔɔdu lɛ nyɔk kɛ looc tur." 20 Cu wut ɛmɔ ciöt ciëkdɛ cɔl i Ip kɛ ɤöö cuaa jɛn man nɛɛni diaal. 21 Cu Kuoth Jaopa Adam kɛkɛ ciekdɛ ni Ip lät kä dua̲li, kä cuɛ kɛ kum. 22 Kä cu Kuoth Jaopa ku wee, "Nɛ̈nɛ jɛ, täämɛ caa raan cet kɛ kɔn, a ŋäcɛ min jiääk kɛnɛ min gɔaa. Niɛkɛ jɛ, tuŋ mää mi yi̲kɛ tetdɛ riny a bɛ jiath teekä ka̲n a bɛɛ cam, kä be tëk ke tëk mi thil pek .." 23 Kɛ kui̲c emɔ cu Kuoth Jaopa jɛ jak kä raar rɛy kakä Idɛn, kä bɛ mun ëë la̲tkɛ jɛ kɛ jɛ pur. 24 Cuɛ wut ɛmɔ tuɔ̲k raar, kä cuɛ kui̲c kakä Idɛn mi lot ni käny ca̲ŋ moc cɛrɛbim. Cuɛ go̲cɛ mi te kɛ bo̲l mi la rɔ a ri̲t kui̲cɔ kɛnɛ kui̲cɔ la̲th thi̲n kɛ ɤöö bɛ duɔ̲ɔ̲p jiaath teekä gaŋ.
(Page 11)
Cio̲o̲k 4
1 Täämɛ cu Adam niɛɛn kɛnɛ ciekdɛ ni Ip. Cu ciek ɛmɔ ruët, kä cuɛ dap kɛ gatdɛ mi cɔal i Kɛyn, cuɛ wee, "Täämɛ, cä wut jek kɛ luäk Jaopa." 2 Cuɛ rɔɔdɛ lɛ ni nyɔk kɛ dap kɛ gatdɛ mi cɔal i Ebɛl, däman Kɛyn. Cu Ebɛl ben a yieen deet, kä cu Kɛyn a puur muɔ̲ɔ̲n. 3 Mëë wëë tee inɛ, cu Kɛyn Jaopa nöŋ loor kä dɛy wal tin la mun kɛ a dieeth. 4 Cu Ebɛl key ɤɔ̲ɔ̲k ti cuath cuaath liny rɛy ɤɔ̲ɔ̲k, cuɛ kɛ nöŋ Jaopa. Kä cu Jaopa Ebɛl ŋic kɛnɛ loorikɛ. 5 Kä 'kenɛ Kɛyn ŋic kɛnɛ loorikɛ. Cu Kɛyn lɔcdɛ kɛ̈c a bi nhiamdɛ jiääk ɛjiäk. 6 Cu Jaopa Kɛyn thiec, "E ŋu ci kɛ̈c inɔmɔ? Kä ɛ ŋu ci nhiamdu jiääk ejiäk inɔmɔ? 7 Mi duŋ läti a gɔaa, 'caa ji dee nhɔk? Kä mi ' ci gɔw bi la̲t, duer bi̲me thoo duëël go̲o̲rɛ ni ji, kä ɛ wi̲cdu i bi jɛ puɔ̲t." 8 Cu Kɛyn däman ni Ebɛl jiök, "Wanɛ rɛy ka̲a̲ni". Kä kɛ gua̲a̲th ëë tekɛ rɛy ka̲a̲ni cuɛ Kɛyn lɔcdɛ wëŋ däman ni Ebɛl, kä cuɛ jɛ näk.
(Page 12)
9 Täämɛ cu Jaopa Kɛyn thiec, "Dämuɔɔr ni Ebɛl a ni?" Cuɛ loc, "Ɣän kuecä gua̲a̲dɛ. E ɤän yieen dämaar?" 10 Kä cu Jaopa jɛ jiök, "Ji̲n ci ŋu lɛl? Jɔw riɛm dämuɔɔr ro̲lɛ ɤä muun. 11 Kä täämɛ, ji̲n caa ji lam muun, mun in ci riɛm dämuɔɔr math riɛm in wuth ni ji̲n piny kɛ tetdu. 12 Mi wä ji̲n puur, 'cɛ buɔ̲mdɛ bi lɛ ka̲m ji. Ji̲n bi pi̲r dɔɔr, bi aa jääl ɤɔaa." 13 Cu Kɛyn Jaopa jiök, "Duäcdu kɛ ɤä cɛ dit ɛlo̲ŋ a cɛ ɤä tiam. 14 Nɛn ɛ, cäŋɛ walɛ mɛ ci ɤä juɔc raar purä muɔ̲ɔ̲n, kä bä coo bath nhiamdu, kä bä coo pi̲r dɔɔr, bä coo a jääl dɔaar rɛy ɤɔaa. Ram mi wä ɤä jek bɛ ɤä näk." 15 Kä cu Jaopa jɛ jiök, " ' Ci ɛ jɛn. Mi wëë wä tekɛ ram mi bi Kɛyn näk, täämɛ duäc cutädɛ bɛ pɛn wi̲c raam ɛmɔ ni kä bärɔw." Kä cu Jaopa puɔ̲ny Kɛyn moc kɛ biɛl kɛ ɤöö cäŋ tëë kɛ ram mi wä jɛ jek, 'cɛ jɛ bi lɛ ni näk. 16 Täämɛ cu Kɛyn jiɛɛn nhiam Jaopa, cuɛ wä cieŋ muun kui̲c känykä ca̲ŋ kä Idɛn wi̲c mi cɔal i Nɔt.
(Page 13)

17 Cu Kɛyn niɛɛn kɛnɛ ciekdɛ, kä cuɛ ruët, cue gat mi dho̲o̲l dieth mi cɔal i Inɔk. Cuɛ wec la̲t, cuɛ wec cɔl kɛ ciöt gatdɛ ni Inɔk. 18 Cu Inɔk gat mi cɔal i Irat dieth. Cu Irat Mɛy-ujɛl dieth. Cu Mɛy-ujɛl Mɛth-ucɛl dieth. Cu Mɛth-ucɛl Lɛmɛk dieth. 19 Kä cu Lɛmɛk kuɛɛn kɛ män d̲aŋ rɛw. Ciek kɛl cɔal ciötdɛ i Ada, kä ciek in dɔdiɛn cɔalɛɛ Dhila. 20 Cu Ada Jɛybɛl dieth. Jɛybɛl cuaa gu̲an nɛɛni tin laa cieŋ duëli tin laa la̲tkɛ kɛ dua̲li, kä yiankɛ ɤɔ̲k. 21 Ciöt däman cɔalɛ Jubal. Cuaa gua̲n nɛɛni tin laa pua̲tkɛ ni thuɔmni, kä kuɔthkɛ ni kaaŋni. 22 Cu Dhila Tubal-kɛyn dieth. Cuaa gua̲n nɛɛni tin laa yio̲w a ta̲thkɛ, laandiitni kɛnɛ la̲ŋ. Nyiman Tubal-kɛyn cɔalɛ Nɛɛyma. 23 Cu Lɛmɛk mänkɛ jiök, "Ada yɛnɛ Dhila, liɛŋɛ ruacdä, yɛn m̈ɛn Lɛmɛk, liɛŋɛ ruacdä. Ɣän cä raan näk kɛ ɤöö cɛ ɤä moc buɔ̲t, ŋuɛ̈t mi ci ɤä yɔ̲t. 24 Ni cuɔlkɛ Kɛyn ni kä bärɔw, ɛpuc, ɛpuc cut Lɛmɛk baa jɛn bärɔw wi̲cdɛ bärɔw."
(Page 14)

25 Cu Adam lɛ ni niɛɛn kɛ ciekdɛ, cu ciekdɛ gat dieth, kä cuɛ ciötdɛ cɔl i Thɛth kɛ ɤöö cɛɛ lar, i Ci Kuoth ɤä lɛ ruɔ̲ny gat dɔdiɛn kɛ gua̲a̲ Ebɛl kɛ ɤöö ci Kɛyn ɛ näk. 26 Kä Thɛth bä cuɛ gat mi dho̲o̲l dieth, cuɛ ciötdɛ cɔl i Inɔc. En guäth ɛmɔ cu naath ɛ coo tok kɛ mi cɔal kɛ ciöt Jaopa.
Cio̲o̲k 5
1 Nɛmɛ ɛ jɛn warɛgak ri̲cni gan Adam. Mëë ci Kuoth raan cak cuɛ jɛ cak ni kɛ cät Kuɔth. 2 Tuut kɛnɛ ŋuɔ̲ɔ̲t cuɛ kɛ cak, cuɛ kɛ poth, kä cuɛ kɛ moc ciöt i Raan, ni ɛn cäŋ ëë cakkɛ ni kɛ. 3 Kä kɛ gua̲a̲th ëë ci Adam cieŋ wi̲c muɔ̲ɔ̲n kɛ run ti kuɔ̲r kɛl wi̲cdɛ run ti jɛn diɔ̲k cuɛ gatdɛ dieth kɛ cätdɛ, cuɛ gatdɛ cal. Cuɛ jɛ cɔal i Thɛth. 4 Cu Adam te kɛ run ti kur da̲ŋ bädäk kɛ kɔr dapkä Thɛth, kä cuɛ gaat kɔkiɛn lɛ ni dieth, dhɔl kɛnɛ nyier. 5 Täämɛ mat ni̲ni teekä Adam diaal wii muɔ̲ɔn kɛ run ti kur bäŋuan wi̲cdɛ jɛn diɔ̲k cuɛ coo li̲w.
(Page 15)
6 Mëë ci Thɛth te kɛ run ti kuɔ̲r kɛl wi̲cdɛ dhieec cuɛ gatdɛ ni Inɔc dieth. 7 Kä kɛ kɔr dapkä Thɛth cu Inɔc te kɛ run ti kur bädäk wi̲cdɛ bärɔw, kä cuɛ gaat kɔkiɛn lɛ ni dieth, dhɔl dɛnɛ nyier. 8 Täämɛ mat ni̲ni teekä Thɛth diaal wii muɔ̲ɔ̲n kɛ run ti kur bäŋuan wi̲cdɛ jiath kɛl wi̲cdɛ rɛw, cuɛ coo li̲w. 9 Kä mëë ci Inɔc lɛ tey kɛ run ti jɛn bäŋuan cuɛ Kɛynan dieth. 10 Kä kɛ kɔr dapkä Kɛynan cu Inɔc te kɛ run ti kur bädäk wi̲cdɛ jiath kɛl wi̲cdɛ dhieec, kä cuɛ gaat kɔkiɛn lɛ ni dieth, dhɔl kɛnɛ nyier. 11 Täämɛ mat ni̲ni teekä Inɔc diaal wii muɔ̲ɔ̲n kɛ run ti kur bäŋuan wi̲cdɛ dhieec, cuɛ coo li̲w. 12 Kä mëë ci Kɛynan coo te kɛ run ti jɛn bärɔw cuɛ Maalalɛl dieth. 13 Kä kɛ kɔr dapkä Maalalɛl cu Kɛynan te kɛ run ti kur bädäk wi̲cdɛ jɛn ŋuaan, cuɛ gaat kɛkiɛn lɛ ni dieth, dhɔl kɛnɛ nyier. 14 Täämɛ, mat ni̲ni teekä Kɛynan diaal wii muɔ̲ɔ̲n kɛ run ti kur bäŋuan wi̲cdɛ jiath kɛl, cuɛ coo li̲w.
(Page 16)
17 Täämɛ mat ni̲ni teekä Maalalɛl diaal wii muɔ̲ɔ̲n kɛ run ti kur bädäk wi̲cdɛ jɛn bäŋuan wi̲cdɛ dhieec, cuɛ coo li̲w. 18 Kä mëë cu Jarɛt te kɛ run ti kuɔr kɛl wi̲cdɛ jɛn bäkɛl wi̲cdɛ rɛw, cuɛ Inɔk coo dieth. 19 Kä kɛ kɔr dapkä Inɔk cu Jarɛt te kɛ run ti kur bädäk ɛjuc, kä cuɛ gaat kɛkiɛn lɛ ni dieth, dhɔl kɛnɛ nyier. 20 Täämɛ mat ni̲ni teekä Jarɛt diaal wii muɔ̲ɔ̲n kɛ run ti kur bäŋuan wi̲cdɛ jɛn bäkɛl wi̲cdɛ rɛw, cuɛ coo li̲w. 21 Mëë ci Inɔk lɛ te kɛ run ti jɛn bäkɛl wi̲cdɛ dhieec cuɛ Mɛthu-thɛla dieth. 22 Kä kɛ kɔr dapkä Methu-thɛla cu Inɔk te kɛ run ti kur diɔ̲k, cuɛ ja̲l kɛɛl kɛ Kuoth, kä cuɛ gaat kɔkiɛn lɛ ni dieth, dhɔl kɛnɛ nyier. 23 Mat ni̲ni teekä Inɔk diaal wii muɔ̲ɔ̲n kɛ run ti kur diɔ̲k wi̲cdɛ jɛn bäkɛl wi̲cdɛ dhieec. 24 Kä cu Inɔk ja̲l kɛɛl kɛnɛ Kuoth. Cuɔ Inɔk coo naŋ ɛ Kuoth, ka̲nɛ lɛ nyɔk kɛ nën. Cuɛ cua jɛn lia̲a̲dɛ ɛn nɔmɔ.
(Page 17)
25 Mëë ci Mɛthu-thɛla te kɛ run ti kuɔ̲r kɛl wi̲cdɛ jɛn bädäk wi̲cdɛ bärɔw cuɛ Lɛ̈mɛk dieth. 26 Kä kɛ kɔr da kä Lɛ̈mɛk cu Mɛthu-thɛla te kɛ run ti kur bärɔw wi̲cdɛ jɛn bädäk wi̲cdɛ rɛw, kä cuɛ gaat kɔkiɛn dieth, dhɔl kɛnɛ nyier. 27 Täämɛ mat ni̲ni teekä Methu-thɛla diaal wii muɔ̲ɔ̲n kɛ run ti kur bäŋuan wi̲cdɛ jɛn bäkɛl wi̲cdɛ bäŋuan, cuɛ coo li̲w. 28 Mëë ci Lɛ̈mɛk lɛ te kɛ run ti kuɔ̲r kɛl wi̲cdɛ jɛn bädäk wi̲cdɛ rɛw cuɛ gat mi dho̲o̲l dieth. 29 Cuɛ ciöt gatkä nɔmɔ cɔl i Nowa, cuɛ lar, "Ram ɛmɛ bɛ tetdan lor kɛ la̲t ɛ bɛc bɛcɛ lät kɔnɛ mɛ rɛy muɔ̲ɔ̲n mi ci Jaopa jɛ lam." 30 Kä kɛ kɔr dapkä Nowa cu Lɛ̈mɛk te kɛ run ti kur dhiecc wi̲cdɛ jɛn bäŋuan wi̲cdɛ dhieec, kä cuɛ gaat kɔkiɛn dieth, dhɔl kɛnɛ nyier. 31 Kä mat ni̲ni teekä Lɛ̈mɛk diaal wi̲c muɔ̲ɔ̲n kɛ kur bärɔw wi̲cdɛ jɛn bärcw wi̲cdɛ bärɔw, cuɛ coo li̲w. 32 Mëë ci Nowa te kɛ run ti kur dhieec cuɛ Cɛm kɛnɛ Hɛm kɛ Jɛpɛth dieth.
(Page 18)
Cio̲o̲k 6
1 Mëë ci naath ro tok kɛ mi rëpkɛ ro wii muɔ̲ɔ̲n cukɛ nyier dieth. 2 Kä mëë ci gaat Kuɔth nyier nath nɛn tekɛ kɛ maan, cu kɛn kɛ kuɛn a la mänkiɛn ciet kɛ pek mi go̲o̲r kɛn ɛ, 3 cu Jaopa jɛ lar, i " 'Ci Yiëëdä min thuɔ̲k in rɛl rɔ bi lɛ met te kɛ raan a la do̲t raar kɛ ɤöö raan ɛ ri̲ŋ. Kä bi pek ni̲nikɛ a run ti kuɔ̲r kɛl wi̲cdɛ jɛn rɛw kä ro wi̲c muɔ̲ɔ̲n." 4 Kä tëë kɛ nɛy ti cɔal i Nɛpilim wi̲c muɔ̲ɔ̲n kɛn ni̲ni tɔtɔ, a mäni gua̲a̲th ëë ŋot nhiam bä. Mëë ci gaat Kuɔth ben kä nyier nath cukɛ kɛ dieth gaat. Titi kɛ kɛn nɛy ti di̲t tëë wal tëë ci kɛ̈kdiɛn räth. 5 Kä cu Jaopa jiääk lɔaac nath nɛn, cɛ di̲t wi̲c muɔ̲ɔ̲n, kɛnɛ ɤöö ci cäät cärä lo̲cni nath duŋdɛ a jiääk kä rɔa a wee wä. 6 Kä Jaopa cu lɔcdɛ jiath kɛ ɤöö cɛ naath cak wi̲c muɔ̲ɔ̲n, kä cukɛ lɔcdɛ jak kä ŋuaw. 7 Cu Jaopa jɛ coo lar, "Ɣän bä naath ti ci Ɣän kɛ cak poc wi̲c muɔ̲ɔ̲n naath, kɛ lɛy, kɛɛ muɔɔl piɛny, kɛ diit nhial kɛ ɤöö ci lɔcdä jiath kɛ täthdiɛn." 8 Kä cu Jaopa lɔcdɛ gɔaa kɛ Nowa.
(Page 19)
9 Titi kɛ kɛn ri̲c ka̲a̲thni gan Nowa. Nowa ɛ gua̲n cuŋni, thilɛ mi caa met bɛl ni jɛ kä ri̲cdɛ, Nowa cuɛ ja̲l kɛɛl kɛ Kuoth. 10 Kä cu Nowa te kɛ gaat da̲ŋ diɔ̲k Cɛm, Hɛm kɛɛ Jɛpɛth. 11 Täämɛ piny cua yia̲r nhiam Kuɛth, kä piny cuɛ thia̲a̲ŋ kɛɛ tɛ̈r. 12 Cu Jaopa piny guic, kä cuɛ nɛn jiäkɛ kɛ ɤöö ri̲ŋ diaal cikɛ ciaandiɛn wi̲c muɔ̲ɔ̲n kɛɛliw jak kä mi jiääk. 13 Kä cu Kuoth Nowa jiök, "Ɣän cä jɛ guok, i bä ri̲ŋ diaal moc pek kɛ ɤöö ci piny thia̲a̲ŋ kɛɛ tɛ̈r kɛ kui̲cdiɛn. Nɛn ɛ, Ɣän bä kɛ däk kɛɛl kɛ piny. 14 Lätni rɔ kä baabuur kɛ jiath mi cɔal i goper. Lätni rɛy baburrä duël. Rɔth jɔkdɛ kɛnɛ rɛydɛ kɛ mun mi nuɛt nuɛt. 15 Bi ji̲n ɛ la̲t inɛ: bär babuurä baa ka̲a̲th ti kuɔ̲r wi̲cdɛ jɛn bärɔw wi̲cdɛ dhieec. Bi riewdɛ a ka̲a̲th ti jɛn rɛw wi̲cdɛ bäŋuan, kä bi bärɛ nhial a ka̲a̲th ti jiath kɛl wi̲cdɛ bärɔw. 16 Täthni baabuur wi̲c, kä moc ɛ gua̲a̲th mi ɤööŋ kam pa̲a̲ny kɛnɛ wi̲c babuurä.
(Page 20)
Kä lätni duël da̲ŋ diɔ̲k do̲o̲rikɛ te mɔ wi̲c kä mɔ. 17 Kɛ kui̲c ɛmɔ nɛn ɛ, Ɣän bä nyɔc pi̲i̲ni nööŋ kɛ ɤöö bɛ ri̲ŋ diaal wi̲c muɔ̲ɔ̲n ti tekɛ yiey ti tëk däk. Ti diaal ti te wi̲c muɔ̲ɔ̲n bikɛ li̲w. 18 Kä bä guokdä la̲t kɛ ji. Bi yɛn ben rɛy babuurä, ji̲n yɛnɛ gaatku, kɛ ciekdu, kɛ män ganku kɛɛl. 19 Bi rɛw a no̲o̲ŋi rɛy babuurä kä ri̲ŋ diaal ti tëk kɛ ɤöö bi kɛ yiop a tëk, kɛɛl kɛ ji. Bikɛ a tuut kɛnɛ ŋuɔ̲ɔ̲t. 20 Kä diit kɛ dörkiɛn, ley kɛ dörkiɛn, a mäni muɔɔl piɛny diaal kɛ dörkiɛn. Bi rɛw a no̲o̲ŋi kä do̲rɔ, bi kɛ yiop a tëk. 21 No̲o̲ŋni biɛɛl mi̲thni diaal bä tin camkɛ, kä tɔw kɛ, bikaa mi̲th kɛ kui̲cdun kɛnɛ kui̲cdiɛn." 22 Cu Nowa jɛ la̲t, cuɛ ti diaal ti ci Kuoth kɛ la̲r jɛ la̲t.
(Page 21)
Cio̲o̲k 7
1 Täämɛ cu Jaopa Nowa jiök, "Wër rɛy babuurä, ji̲n yɛnɛ ji gɔaalu diaal kɛ ɤöö cä ji nɛn lapi gua̲n cuŋni nhiamdä kä ri̲cdu nɛmɛ. 2 No̲o̲ni ley tin luɔtkɛ ro kɛ mieth kɛɛl kɛ ji, rɛw kɛɛl kä guäth b̈rɔw, tuut kɛnɛ ŋuɔ̲ɔ̲tdɛ. No̲o̲ni rɛw kä ley tin 'caa ro lot kɛ mieth, tuut kɛnɛ ŋuɔ̲ɔ̲tdɛ. 3 A mäni diit nhial rɛw kä guäth bärɔw, tuut kɛnɛ ŋuɔ̲ɔ̲t kɛ ɤöö bikɛ dörkiɛn yiopp teekä wi̲c muɔ̲ɔ̲n. 4 Kɛ ɤöö bä nihaal jak kä dɛm mi wä ni̲n da̲ŋ bärɔw thuuk, kä bɛ dɛ̈m kɛ cäŋ dääri ti jɛn ŋuaan kɛnɛ wääri ti jɛn ŋuaan." 5 Cu Nowa ti diaal tëë ci Jaopa kɛ la̲r jɛ la̲t. 6 Nowa runkɛ a kur bäkɛl kɛ gua̲a̲th ëë be kɛ nyɔc wii muɔ̲ɔ̲n. 7 Cu Nowa kɛnɛ gaatkɛ, kɛ ciekdɛ, kɛ män gankɛ wä kɛɛl kɛ jɛ rɛy babuurä, kɛ ɤöö baa ro kɔl kɛ nyɔc. 8 Kä ley tin luɔtkɛ ro kɛ mieth, kɛnɛ ley tin caa ro lot kɛ mieth, kɛ diit kɛnɛ muɔɔl piɛny
(Page 22)
9 rɛw kɛɛl rɛw kɛɛl, tuut kɛnɛ ŋuɔ̲ɔ̲t, cukɛ wä rɛy babuurä kɛɛl kɛɛ Nowa cet kɛ mi ci Kuoth ɛ la̲r Nowa. 10 Kä kɛ kɔr ni̲ni da̲ŋ bärɔw cu nyɔc ben wi̲c muɔ̲ɔ̲n. 11 Mëë ci Nowa runkɛ a kur bäkɛl, kɛ rɛw päthni kɛ wäl bärɔw ni̲ni, ɛn cäŋ ɛmɔ cu pi bapdiitni ti luëŋ luëëŋ ɛlo̲ŋ kac nhial, cukɛ wi̲c muɔ̲ɔ̲n kum kä cu pua̲a̲r ro lɛp, cu nhiaal wä piny ɛwuuuw. 12 Cu nhiaal dɛ̈m kɛ cäŋ dääri ti jɛn ŋuaan kɛnɛ wääri ti jɛn ŋuaan. 13 kä ni ɛɛn cäŋ ɛmɔ pa̲ny cu Nowa kɛnɛ gaatkɛ Cɛm, Hɛm kɛ Jɛpɛth, kɛ ciek Nowa, kɛ mänkiɛn da̲ŋ diɔ̲k wä rɛy babuurä. 14 Kɛn a mäni dör leeyni diaal, kɛ dör ɤɔ̲ɔ̲k diaal kɛ dör muɔɔli piɛny diaal tin la mol piny, kɛ dör din diaal, dör din diaal kɛ biɛɛlkiɛn. 15 Cukɛ wä rɛy babuurä kɛɛl kɛ Nowa, rɛw kɛɛl rɛw kɛɛl kä ri̲ŋ diaal ti te kɛ yiey ti tëk. 16 Kä kɛn tëë ci wä rɛc, tuut kɛnɛ ŋuɔ̲ɔt kä ri̲ŋ diaal, cukɛ w̲a rɛc cet kɛ mi ci Kuoth ɛ la̲r jɛ, kä cu Jaopa jɛ lëk rɛc.
(Page 23)
17 Cu nyɔc ŋot wi̲c muɔ̲ɔ̲n kɛ ni̲n ti jɛn ŋuaan, kä cu pi ro rep, cukɛ baabuur ɤöth nhial, cuɛ kap nhial ɛlo̲ŋ piny. 18 Cu nyɔc wä kɛ di̲t ɛlo̲ŋ, cu nhiaal wee mi reepɛ rɔ piny. Cu baabuur lɔk wi̲c pi̲i̲ni. 19 Kä kɛ ɤöö ci nyɔc di̲t ɛlo̲ŋ cuɛ pääm diaal tin ba̲r ba̲a̲r coo buɔny. 20 Cu lu̲eŋ pi̲i̲ni wi̲c pa̲a̲m a ka̲a̲th ciökni da̲ŋ bäŋuan. 21 Cu ri̲i̲ŋ diaal ti tëk wi̲c muɔ̲ɔ̲n li̲w, diit, kɛ ɤɔ̲k, kɛ ley, kɛ muɔɔl piɛny ti mol piny a mäni nɛy diaal. 22 Ti diaal ti yiëë piny mi köoẗ cukɛ li̲w. 23 Cuɛ ti diaal ti tëk ti te wi̲c muɔ̲ɔ̲n poc, naath, ley, muɔɔl piɛny kɛ diit nhial. Cua kɛ poc wi̲c muɔ̲ɔ̲n, cu duɔth ni Nowa kä rɔa kɛnɛ nɛy ti te kɛ jɛ kɛɛl rɛy babuurä. 24 Kä cu nyɔc cuɔ̲ŋ wi̲c muɔ̲ɔ̲n kɛ ni̲n ti kuɔ̲r kɛl wi̲cdɛ jɛn dhieec.
(Page 24)

Cio̲o̲k 8
1 Cu Kuoth Nowa tim a mäni ley diaal, kɛ ɤɔ̲k diaal ti te kɛ jɛ kɛɛl rɛy babuurä. Cu Kuoth jiɔm jak kä put wi̲c muɔ̲ɔ̲n, kä cu pi do̲n. 2 Cu pi bapdiitni ti ci kac nhiaal gaŋ jɔk nhial. 3 Kä cu pi loc piny a wee wä kɛ pek ni̲ni ti kuɔ̲r kɛl wi̲cdɛ jɛn dhieec. Cu pi loc ni guäthnikiɛn. 4 Kä kɛ bärɔw päthni kɛ wäl bärɔw ni̲ni cu baabuur kɔ̲k wi̲c pa̲a̲m mi cɔal i Ara-rat. 5 Kä cu nyɔc ŋot kɛ wä piny cu mäni wäl päthni. Kɛ wäl päthni kɛ cäŋ kä kɛl cuaa wäth päämni guic. 6 Kɛ pek ni̲ni ti jɛn ŋuaan cu Nɔwa wernyin babuurä mi cɛ la̲t lɛp. 7 Cuɛ jakɔ̲k jäk kä raar, cua wëë kä bëë mäni kööt piɛny. 8 Täämɛ cuɛ guuk ja̲k kɛ ɤöö bɛɛ ŋa̲c mi ci pi wä piny wi̲c muɔ̲ɔ̲n. 9 Kä cu guuk thil gua̲a̲th mi deyɛ nyuur thi̲n, cuɛ luny rɛy baburrä kɛ ɤöö ŋot pi piny ɛlo̲ŋ wi̲c muɔ̲ɔ̲n. Cuɛ tetdɛ ruɛny raar, cuɛ jɛ nööŋ rec babuurä. 10 Cuɛ lɛ liep kɛ ni̲n bärɔw kɔkiɛn, kä cuɛ guuk lɛ ni nyɛk kɛ jäkni.
(Page 25)
11 Kä cu guuk luny kä jɛ kɛ thiaŋ, kä nɛ̈nɛ jɛ, cue ben a te thokdɛ kɛ ji̲th jiaath mi tɔt mi cɔal i Ɔlip. Cu Nowa jɛ coo ŋa̲c i ci pi diaal wä piny wi̲c muɔ̲ɔ̲n. 12 Täämɛ cuɛ lɛ ni liep kɛ ni̲ni bärɔw kɔkiɛn, cuɛ guuk lɛ ni nyɔk kɛ jäkni, 'kenɛ luny jɔk lɛ nyɔk kä jɛ. 13 Kɛ kɔr runi ti kur bäkɛl wi̲cdɛ kɛl, kɛ jio̲l päthni, kɛ cäŋ in jio̲l kä pay, cu pi do̲n piny, cu piny coo kööt. Kä cu Nowa wi̲c babuurä lɛp, cuɛ ɤɔw guic, kä cuɛ nɛn ci piny kööt. 14 Kɛ rɛw päthni kɛ cäŋ kä jɛn rɛw wi̲cdɛ bärɔw kä pay, cu piny kööt. 15 Täämɛ cu Kuoth Nowa jiök, 16 "Wër raar rɛy babuurä, ji̲n yɛnɛ ciekdu, kɛ gaatku, kɛ män ganku kɛɛl. 17 No̲o̲ŋni ŋɔak diaal raar ti tëk kɛ ji kɛɛl kä ri̲ŋ diaal, diit, kɛ ley, kɛɛ muɔɔl diaal tin laa mol piny kɛ ɤöö bikɛ ro dieth ɛlo̲ŋ, bikɛ ro kuay, kä baa ro rep wi̲c muɔ̲ɔ̲n." 18 Cu Nowa coo wä raar kɛnɛ gaatkɛ, kɛ ciekdɛ, kɛ män gankɛ kɛɛl.
(Page 26)
19 Kɛ leɛ diaal, kɛ muɔɔl piɛny diaal, kɛ diit diaal, kɛ ŋɔak diaal ti jäl wi̲c muɔ̲ɔ̲n cukɛ wä raar rɛy babuurä kɛ dörkiɛn. 20 Täämɛ Nowa cuɛ Jaopa lät kä gua̲a̲th, cuɛ ley tin camkɛ kɛl a känɛ kä do̲rɔ, kɛnɛ diit kä diit tin camka, cuɛ loori tin laa nyɔ̲a̲rkɛ thöp thi̲n. 21 Mëë ci Jaopa ŋuäny mi gɔaa ŋuäc cu Jaopa jɛ lar kɛ lɔcdɛ, " 'Cä mun bi lɛ met lam kɛ kui̲c ran a cäŋ ci cäät cärä lo̲cni nath jiääk ni ŋuɛɛtädiɛn. 'Cä ri̲ŋ diaal ti tëk bi lɛ met däk cet kɛ mi cä la̲t. 22 'Ci gua̲a̲ pi̲thä kɛnɛ gua̲a̲ ciëc, kɛ gua̲a̲ kɔ̲a̲c kɛnɛ gua̲a̲ lëth, kɛ gua̲a̲ ruëël kɛnɛ gua̲a̲ jɔam, kɛ wäär kɛnɛ cäŋ bi met thil, gua̲a̲ ŋot piny tëë wanɔ."
(Page 27)
Cio̲o̲k 9
1 Cu Kuoth Nowa poth kɛnɛ gaatkɛ, kä cuɛ kɛ jiök, cuɛ wee, "Yɛn diëthɛ ro, bia ŋuan, bi yɛn piny thiäŋ. 2 Kä täämɛ ley diaal ti cä cak ti jäl wii muɔ̲ɔ̲n bi yɛn kɛ puɔ̲t a mäni muɔɔl piɛny diaal ɛwic, a mäni rɛc yiëri diaal bä, cä kɛ la̲th tetädun. 3 Ŋɔak diaal ti tëk ti jäl wii muɔ̲ɔ̲n bikaa mi̲thkun. Ci Ɣän kɛ kam yɛ ni kɛn diaal a mäni wal ti tɔ̲ɔ̲c diaal. 4 Duŋdɛ ɤöö 'ci yɛn ri̲ŋ mi ŋot kɛɛl kɛriɛmdɛ bicam kɛ ɤöö riɛm ɛ jɛn tëkdɛ. 5 Kä ɛpuc bä täk riɛmdun ŋuäl. Bä ŋuäl kä ley diaal a mäni naath diaal, bää ŋuäl kä dämani nɛɛni diaal. 6 Kä ram mi wä riɛm ran wuɔ̲th piny, baa riɛmdɛ ni wuɔ̲th piny ɛ raan kɛ ɤöö Kuoth cɛ raan cak kɛ cätdɛ. 7 Kä yɛn, diëthɛ ro baa ŋuan, bia piny thiäŋ, bia ro kuay." 8 Kä cu Kuoth ruac kɛ Nowa kɛnɛ gaatkɛ, cuɛ wee, 9 "Luŋ ɛ, Ɣän kɔnɛ ji ban guok la̲t kamdan mäni kuayku, 10 a mäni ŋɔak diaal tɔ tëk kɛɛl kɛ ji tɔ, diit, ɤɔ̲k, a mäni ley diaal tɔ tëk kɛɛl kɛ ji tɔ tëë bä raar kɛɛl
(Page 28)
kɛ ji rɛy babuurä. 11 Kä Ɣän bä guokdä la̲t kɛ ji, thilɛ ri̲ŋ mi bi nyɔc ɛ met nyɔk kɛ wuɔ̲c a mäni cäŋ kɛl, kä thilɛ nyɔc mi bi piny lɛ met nyɔk kɛ däk a mäni cäŋ kɛl." 12 Kä cu Kuoth Nowa jiök, "Nɛmɛ ɛ nyuuth guokä min cä la̲t kamdä kɔnɛ ji, a mäni ŋɔak diaal ti te kɛɛl kɛ ji, a mäni ri̲c diaal tɔ bi ben kɔɔru tɔ. 13 Ɣän bä mi̲i̲tdä la̲th nhial rɛy puɔ̲rä, baa nyuuth guokä mi te kamdä kɔnɛ piny. 14 Mi wa̲a̲ pua̲a̲r jak kä wun nhial, kä baa mi̲i̲t nɛn rɛy puɔ̲rä nhial, 15 Ɣän bä guokdä tit, guok ëë ci Ɣän ɛ la̲th kamdä kɔnɛ ji a mäni ri̲ŋ diaal ti tëk. Pi 'cikɛ bi lɛ met ɛ nyɔc mi bi ri̲ŋ diaal däk. 16 Mi bi mi̲i̲t jɔɔc rɛy pua̲a̲ri nhial, Ɣän bä jɛ guic, kä bä guok mi do̲t raar mi te kam Kuɔth kɛnɛ ri̲ŋ diaal ti tëk wii muɔ̲ɔ̲n coo tim." 17 Kä cu Kuoth Nowa jiök, "Mɛmɛ ɛ jɛn nyuuth guokä mii ci Ɣan ɛ la̲t kamdä kɔnɛ ri̲ŋ diaal ti te wii muɔ̲ɔ̲n." 18 Gaat Nowa tëë bä raar rieey ɛ Cɛm kɛnɛɛ Hɛm, kɛɛ Jɛpɛth. Kä Hɛm ɛ jɛn gua̲n Kɛynɛn.
(Page 29)
Gaat da̲ŋ diɔ̲k titi kɛ kɛn gaat Nowa, kä kɛn cu kaa kɛn diëëth nath diaal wii muɔ̲ɔ̲n kɛɛliw. 20 Cu Nowa cua jɛn ram in nhiam mëë puur kak. Cuɛ rɔɔdɛ pieth kak mi te kɛ wäl mi dee yɔ̲ŋ kɛ naath mɔ caa la̲t a la kɔaŋɔ. 21 Cuɛ coo maath kɛ kɔaŋ wa̲l ɛmɔ, kä cuɛ yɔ̲ŋ. Cuɛ tɔ̲ɔ̲c a thil kuum dueelɛ mi laa la̲tkɛ kɛ dua̲l. 22 Kä Hɛm in la gua̲n Kɛynɛn cuɛ gua̲n nɛn a thil kuum, cuɛ ben la̲r gaatman da̲ŋ rew raar. 23 Kä Cɛm kɛnɛ Jɛpɛth cukɛɛ bi̲i̲y ka̲n, cukɛ jɛ la̲th wuɔ̲ɔ̲knikiɛn, kä cu kɛn ɛ ja̲l gua̲ndiɛn kɛɛ jɔak jɔak, cukɛ ta̲a̲ gua̲ndiɛn a thil kuum kum. Te waŋdiɛn jɔ̲ɔ̲r kä gua̲ndiɛn a 'kenkɛ ta̲a̲ gua̲ndiɛn lorä nɛn. 24 Mëë ci Nowa yɔ̲ŋ kɔaŋdɛ wä piny, cuɛ mëë ci gatdɛ min tɔt ɛ lät kä jɛ ŋac, 25 cuɛ wee, "A lam wä kä Kɛynɛn, a baa ja̲ŋ jäŋä kä dämani diaal." 26 Kä cuɛ lɛ ni wee, "A puɔ̲th bä kä Cɛm kɛ tet Jaopa Kuothdä, kä a Kɛynɛn bi a ja̲ŋdɛ.
(Page 30)
27 A Kuoth jak gɔl Jɛpɛth kä di̲t, a jɛ bi cieŋ rɛy gɔaal Cɛɛm, kä a Kɛynɛn bi a ja̲ŋdɛ." 28 Kɛ kɔr nyɔac cu Nowa lɛ ni cieŋ kɛ run ti kur diɔ̲k wi̲cdɛ jɛn dhieec. 29 Kä ni̲n Nowa diaal kɛ run ti kur bäŋuan wi̲cdɛ jɛn dhieec, cuɛ coo li̲w.
Ci̲o̲o̲k 10
1 Titi kɛ kɛn ri̲c diëëth tin la gaat Nowa. Cɛm, kɛnɛɛ Hɛm kɛɛ Jɛpɛth. Cukɛ dho̲li dhɔɔli dieth kɛ kɔr nyɔac. 2 Gaat Jɛpɛth tin: Gomer, Mɛygɔg, Jɛyban, Tubol, Mɛcɛk kɛɛ Tayrath. 3 Gaat Gomer ti̲n: A-cɛ-kɛ-nɛ̈th, Ripath kɛɛ Togarma. 4 Gaat Jɛyban ti̲n Ilaca, Tarcic, Kitim kɛ Dodanim. 5 Nɛy tin cieŋ wi̲c yiëër kɛ kɛn nɛy titi, cukɛ ro däk kä piny. Titi kɛ kɛn gaat Jɛpɛth kɛ mundiɛn, nɛy tɔ thoodiɛn, kɛ gɔalkiɛn rɛy dörikiɛn. 6 Gaat Hɛm ti̲n: Kuc, Ijipt, Put kɛ Kɛynɛn. 7 Gaat Kuc ti̲n: Thiba, Abila, Thabita,
(Page 31)
Raama, kɛ Thabitɛka. Gaat Raama ti̲n: Ciiba kɛɛ Dɛydan. 8 Cu Kuc a guan Nimrɔd. Cuɛ a ram in nhiam mëë cu buɔ̲m ni jɛn wii muɔ̲ɔ̲n. 9 Cuɛ a kääk mi bum bum nhiam Jaopa. Kɛ kui̲c ɛmɔ cɛ cet kɛ ka̲a̲ŋ in la larkɛ, i cet kɛ Nim- rɔd kääk in bum bum nhiam Jaopa. 10 Tuɔ̲k rui̲ckädɛ ro̲o̲l mi cɔal i Caynaar cɛ tuɔ̲k kä Bɛybɛl, Erɛk kɛnɛ Akaat. 11 Cuɛ jiɛɛn ɛn ro̲o̲l ɛmɔ cuɛ wä kä Athiriya, cuɛ Ninɛba kɛnɛ Rɛyobothir kɛ Kɛyla yieth. 12 Kä cuɛ Rɛythɛn yiɛth kam Ninɛba kɛnɛ Kɛyla, nɔmɔ ɛ jɛn wec in di̲i̲t. 13 Cu Ijip (sic?) a gua̲n Ludim, Anamim, Lɛya- bim, Naptuyim, 14 Pa-thɛ-ru-thim, Ka-thɛ-lu- yim mëë bä ji Pi̲li̲thti̲n kä jɛ, kä Kaptorim. 15 Cu Kɛynɛn a gua̲n Thaydɛn gatdɛ min kɛ̲̈ɛ̲̈ kɛnɛɛ Eth, 16 kɛ do̲r Jɛ-bu-dhayt kɛ Amɛrayt, kɛɛ Gir-gɛ-cayt, 17 kɛɛ Ibayt, kɛɛ Arɛkayt, kɛɛ Thay-nayt, 18 kɛɛ Arabadayt, kɛɛ Dhɛma- rayt, kɛɛ Hɛmathayt. Mëë wëë tee inɛ cu gaat Kɛynɛn ro däk kä dɔɔr. 19 Mun Kɛynɛn cuɛ tɛm ni kä Thaydɔn a pal ni kä Gɛrar a mäni Gadhä,
(Page 32)
kä cuɛ tɛm ni kä Thɔdɔm kɛnɛ Gɔmɔrä kɛɛ Adɛma kɛnɛ Dhɛ-bo-yim cu mäni Laca. 20 Titi kɛ kɛn gaat Hɛɛm kɛ gaatkiɛn kɛ thukiɛn kɛ muɔ̲n- kiɛn kɛ dörkiɛn. 21 Kä Cɛm in la däman Jɛpɛth in di̲t ni jɛn min la gua̲n nɛɛni diaal tin te kä Ebɛr cuɛ gaat kɔkiɛn dieth. 22 Kä titi kɛ kɛn gaat Cɛɛm: Elam kɛnɛ Acur, kɛɛ A-ra-pa-ka-cad, kɛɛ Hul kɛ Gɛthɛr kɛ Mac. 24 A-ra-pa-ka- cad cua gua̲n Cɛla, kä Cɛla cua gua̲n Ebɛr. 25 Cu Eber gaat da̲ŋ rɛw dieth, ciöt kä kɛl cɔalɛ Pɛlɛk kɛ ɤöö gua̲a̲th ëë diëëthkɛ jɛ caa piny da̲a̲k. Ciöt däman cɔalɛ Jɔkɛtan. 26 Jɔkɛtan cua gua̲n Alamodad, kɛɛ Cɛlɛp, kɛ A- dha-ra-ma-pɛth, kɛɛ Jɛra, 27 kɛɛ Adoram, kɛɛ Hudhal, kɛɛ Dikɛla, 28 kɛɛ Obal, kɛɛ Abimɛyal, kɛɛ Ciba, 29 Opir, kɛɛ Habila kɛnɛɛ Jobap. Kɛn diaal kɛ gaat Jɔkɛtan. 30 Mun in cieŋkɛ thi̲n tɛmɛ jɛ ni kä Mɛca a pal kä Thɛpar a wä ni ro̲o̲l päämni kä käny ca̲ŋ.
(Page 33)
31 Titi kɛ kɛn gaat Cɛɛm kɛ gɔalkiɛn kɛ thu- kiɛn, kɛ muɔ̲nkiɛn kɛ dörkiɛn. 32 Titi kɛ kɛn ka̲a̲th diëëth gan Nowä rɛy dörikiɛn, kä kɛ kɛn titi cu dör däk wi̲c muɔ̲ɔ̲n kɛɛliw tɔ kɛ kɔr nyɔac.
Cio̲o̲k 11
1 Täämɛ piny kɛɛliw thokdɛ kɛl kɛɛ rieet ti tɔt. 2 Ɣo̲th nath kä käny ca̲ŋ cukɛ mun mi car car jek ro̲o̲l Caynaar, kä cukɛ pua̲t thi̲n. 3 Cu kɛn ɛ la̲r ro, "Kuanɛ ro la̲t thuɔpni, bi kɔn kɛ bul a bikɛ ciɛk." Cukɛ thuɔpni täth kɛ ɤöö thilɛ kɛ pääm, cukɛ duɔ̲ɔ̲r mi cɔal i baytumɛn ka̲n mi dɔp kɛn ɛ ni thuɔpni, kɛ ɤöö thilɛ kɛ dɔp dɔp mi lät kɛn ɛ thuɔpni. 4 Kä cu kɛn ɛ lar, "Kuanɛ ro lät kä wec mi di̲i̲t, kɛnɛ duel mi bi wi̲cdɛ räth ni puɔ̲ɔ̲rä, kä banɛ ro moc mi baa kɛk kɔn, tuŋ bɛ mää mi banɛ ro däk kä piny tɔ." 5 Kä cu Jaopa ben piny, bɛ wec kɛnɛ duel tëë caa la̲t ɛ gaat nath ben nɛn. 6 Cu Jaopa jɛ lar, "Nɛ̈nɛ jɛ, nɛy titi cikaa do̲r kɛl , kä ci thoodiɛn a kɛl.
(Page 34)
Kä nɛmɛ ɛ ni jɛn in nhiam in kɔn kɛn ɛ tok kɛ lätni, kä thilɛ dɔdiɛn mi bi kɛn ɛ car i bi kɛn ɛ la̲t mi bi kɛ lɛ dhal. 7 Bɛ̈ɛ̈, wanɛ piny, banɛ thoodiɛn wä nyon kɛ ɤöö 'ci ramɔ thok raamɔ bi lɛ liŋ." 8 Kä mëë wëë tey inɛ cu Jaopa kɛ däk kä piny wi̲c muɔ̲ɔ̲n kɛɛliw, kä cukɛ la̲t wec ba̲ny piny. 9 Kɛ kui̲c ɛmɔ cuɔ ciötdɛ cɔl i Bɛybol kɛ ɤöö ci Jaopa thok kɛl ëë te kɛ naath rɛy ɤɔaa kɛɛliw nyon ɛn guäth ɛmɔ. Cu Jaopa kɛ coo däk kä piny. 10 Titi kɛ kɛn kuay gan Cɛɛm. Mëë ci Cɛm runkɛ a run ti kuɔ̲r kɛl cuɛ Ara-pa-ka-cad dieth mëë ci nyɔc ku thuŋ do̲n kɛ kɔr runi da̲ŋ rɛw. 11 Kä mëë ci Cɛm Ara-pa-ka-cad ku thuŋ dieth cuɛ lɛ ŋot teekä, cu mat runi- kɛ a kur dhieec kɔkiɛn, cuɛ gaat kɔkiɛn dieth, dhɔl kɛnɛ nyier. 12 Mëë ci Ara-pa-ka-cad te kɛ run ti jɛn diɔ̲k wi̲cdɛ dhieec cuɛ Cila dieth. 13 Kä mëë ci Ara-pa-ka-cad Cila dieth cuɛ lɛ ŋot teekä, cu mat runikɛ a kur ŋuaan wi̲cdɛ diɔ̲k,
(Page 35)
kä cuɛ gaat kɔkiɛn lɛ ni dieth, dhɔl kɛnɛ nyier. 14 Mëë ci Cila lɛ te kɛ run ti jɛn diɔ̲k cuɛ Ebɛr dieth. 15 Kä mëë¨ci Cila Eber dieth, cuɛ lɛ ni ŋot teekä a bɛ te kɛ run ti kur ŋuaan wi̲cdɛ diɔ̲k, kä cuɛ nyier kɛnɛ wutni lɛ dieth. 16 Kä mëë ci Eber runkɛ a run ti kur ŋuaan wi̲cdɛ jɛn da̲ŋ diɔ̲k cuɛ Pɛlɛk dieth. 17 Mëë ci Ebɛr Pɛlɛk dieth cuɛ lɛ te kɛ run ti kur ŋuaan wi̲cdɛ jɛn diɔ̲k kɔkiɛn, kä cuɛ nyier kɛnɛ wutni lɛ dieth. 18 Mëë ci Pɛlɛk runkɛ lɛ a jɛn diɔ̲k cuɛ Rɛw dieth. 19 Kä mëë ci Pɛlɛ (unclear) Rɛw ku dieth cuɛ lɛ te kɛ run ti kur r (unclear) wi̲cdɛ bäŋuan, kä cuɛ wutni kɛnɛ nyier 20 Kä cu Rɛw lɛ te kɛ run ti jɛn diɔ̲k cuɛ Thɛruk dieth. 21 Mëë ci Rɛw Thɛruk dieth cuɛ lɛ te kɛ run ti kur rɛw wi̲cdɛ bärɔw kɔkiɛn, kä cuɛ nyier kɛnɛ wutni dieth. 22 Cu Thɛruk Nayɔr dieth mëë ci runkɛ a jɛn diɔ̲k. 23 Kä cu Thɛruk Nayɔr dieth, cuɛ lɛ te kɛ run ti kur rɛw kɔkiɛn, cuɛ wutni kɛnɛ nyier dieth.
(Page 36)
24 Kä cu Nayɔr Tɛra dieth a ci runkɛ a kur bäŋuan wi̲cdɛ jɛn rɛw. 25 Cu Nayɔ lɛ te kɛ run ti kuɔ̲r kɛl wi̲cdɛ jiath kɛl wi̲cdɛ bäŋuan kɔkiɛn kɛ kɔr dapkä Tɛra, cuɛ wutni kɛnɛ nyier dieth. 26 Mëë ci Tɛra te kɛ run ti jɛn bärɔw, kɛ kɔriɛn cuɛ gaat dieth Abram, Nayɔr, kɛnɛ Haran. 27 Täämɛ titi kɛ kɛn kuay gan Tɛra, Tɛra cua gua̲n Abram, Nayɔr kɛnɛ Haran, kä Haran cua gua̲n Lɔt. 28 Cu Haran kɔn li̲w ni jɛn kä gua̲n ni Tɛra muun diëthädɛ kä Ur ro̲o̲l ji Kaldiyɛn. 29 Cu Abram kɛnɛ Nayɔr ro moc kɛ män. Ciöt ciëk Abram cɔalɛ Thɛyray, kä ciöt ciëk Nayɔr cɔalɛ Milka, nya wutä mi cɔal i Haran in la gua̲n Milka kɛnɛ Ithika. 30 Kä täämɛ Thɛyray ɛ rol, thilɛ jɛ gat. 31 Cu Tɛra gatdɛ ni Abram ka̲n kɛnɛ Lɔt, gat wutä mi cɔal i Haran min la gat gatdɛ, kɛ Thɛyray min la ciek gatdɛ ni Abram, cukɛ wä kɛɛl kä Ur ro̲o̲l ji Kaldiyɛn kɛ ɤöö wäkɛ muun Kɛynɛn. Kä mëë cikɛ ben kä Haran cukɛ coo cieŋ thi̲n.
(Page 37)
32 Kä mat ni̲ni teekä Tɛra diaal wii muɔ̲ɔ̲n kɛ run ti kur rɛw wi̲cdɛ dhieec, kä cu Tɛra li̲w kä Haran.
Cio̲o̲k 12
1 Täämɛ Jaopa cɛɛ Abram jiök, "Jiɛni ro̲o̲lun, bänyni watku piny kɛnɛ gɔl guur, wër muun mi bi Ɣän ɛ nyuɔ̲th ji. 2 Bä ji jak kä do̲r mi di̲i̲t, kä bä ji poth, kä bä ciötdu jak kä mi di̲i̲t kɛ min bi ciaandu naath nöŋ puɔ̲th. 3 Ɣän bä nɛy ti puɔthkɛ ji poth, bä ram ɔ lam ji mɔ lam, kä thär gɔali ɤɔaa diaal baa kɛ poth kɛ ji." 4 Cuɛ cuaa wä Abram cet kɛ mi caa la̲r jɛ ɛ Jaopa, kä cu Lɔt wä kɛ jɛ kɛɛl. Abram runkɛ jɛn bärɔw wi̲cdɛ dhieec jiɛɛndɛ kä Haran. 5 Kä cu Abram ciekdɛ ni Thɛyr nɛŋ, kɛnɛ gat däman ni Lɔt, kɛ ŋɔakiɛn diaal tëë ci kɛn kɛ ma̲a̲t, kɛ nɛy tëë ci kɛn kɛn jɛk kä Haran. Cukɛ tɛth piny wäkɛ kä Kɛynɛn. Mëë cikɛ cop muun Kɛynɛn 6 cu Abram mun rɛt, cuɛ räth kä Cɛkɛm cuɛ cop jiaath mi cɔal i ok kä Morɛy.
(Page 38)
En guäth ɛmɔ cieŋ ni ji Kɛynɛn muun. 7 Täämɛ Jaopa cuɛ rɔɔdɛ nyuɔ̲th Abram, cuɛ jɛ jiök, "Ɣän bä mun ɛmɛ ka̲m kuayku." Kɛ kui̲c ɛmɔ cuɛ Jaopa mi ci rɔɔdɛ nyuɔ̲th jɛ coo lät kä gua̲a̲th mi na̲kɛ jɛ duɔ̲ɔ̲r thi̲n. 8 Cuɛ jiɛɛn ɛn guäth ɛmɔ, cuɛ wä pa̲a̲m käny ca̲ŋ kä Bɛthɛl, cuɛ duelɛ mi laa la̲tkɛ kɛ dua̲l yiath piny. Tɛ bɛthɛl kä kuony ca̲ŋ, kä tɛ Eyay kä käny ca̲ŋ. Cuɛ Jaopa lät kä gua̲a̲th ëë näkɛ jɛ duɔ̲ɔ̲r thi̲n, cuɛ ciöt Jaopa cɔl. 9 Kä cu Abram lɛ ni ŋot kɛ wä nhiam, cuɛ räth ni kä Nɛkɛp. 10 Täämɛ cu ɤɔw te kɛ buɔth ɛn ro̲o̲l ɛmɔ, kä cuɛ cuaa wä Abram kä Ijipt kɛ ɤöö bɛ cieŋ thi̲n kɛ ɤöö tëë kɛɛ buɔth mi di̲i̲t muundɛ. 11 A ŋotkɛ 'kenkɛ ni cop ro̲o̲l Ijipt, cu Abram ciekdɛ ni Thɛyray jiök, "Ɣän ŋa̲cä jɛ ɛn ɤöö lapi ciek mi te kɛ maan. 12 Mi wä ji Ijipt ji wä nɛn bi kɛn ɛ lar, i Nɛmɛ ɛ ciekdɛ. Bi kɛn ɤä coo näk, kä bikɛ ji jak kä tëk. 13 Lar ɛ, i Lapi nyimaar, bɛ cuaa mi gɔaa kä ɤä ɛn ɔ ci la̲tɔ.
(Page 39)
kɛnɛ ɤöö bi tëkdä kään kɛ gua̲a̲du." 14 Mëë ci Abram wä kä Ijipt cu ji Ijipt ciekdɛ nɛn tëë kɛ maan mi di̲i̲t. 15 Mëë ci kua̲r Përow jɛ nɛn cu kɛn ɛ liëk Përow, kä cuaa ciek ɛmɔ naŋ dueel Pɛrow. 16 Kä kɛ kui̲cdɛ, ɛn ciek ɛmɔ, cuɛ Abram la̲t a gɔaa cuɛ te kɛ rɔɔm, thääk, tut muɔ̲li, wutni la̲t kɛnɛ nyier la̲t, ŋut muɔ̲li kɛnɛ thɔ̲a̲rɔ̲a̲a̲li. 17 Kä cu Jaopa Përow moc riɛk mi bɛc bɛc kɛnɛ ji gɔaalɛ kɛ kui̲c ciëk Abram ni Thɛyray. 18 Kä cu Përow Abram cɔl, cuɛ jɛ jiök, cuɛ wee, "E ŋu ci ji̲n ɛ lät kä ɤä mɛ täämɛ? Kä ɛ ŋu ɛn ëë 'ken ji̲n ɛ la̲r ɤä ni kɛɛ nhiam i ɛ ciekdu ɛn nɛmɛ? 19 E ŋu ɛn ëë laari jɛ, i ɛ nyimaar a cu ɤän ɛ coo ka̲n a la ciekdä? Ku ɛ liŋ ɛn täämɛ, ji̲n kän ni ciekdu, bi jiɛɛn bi wä dupdu mɔ wii thi̲n kɛ jɛ mɔ." 20 Cu Përow naath kɛ̲m ruac kɛ kui̲c Abram. Cukɛ jɛ naŋ thoo duɔ̲p kɛnɛ ciekdɛ kɛ ŋɔak diaal ti te kɛ jɛ.
(Page 40)
Cio̲o̲k 13
1 Cuɛ cuaa jiɛɛn Abram kä Ijipt kɛnɛ ciekdɛ kɛ ŋɔakɛ diaal. Cuɛ wä kɛɛl kɛnɛ Lɔt kä Nɛkɛp. 2 Täämɛ Abram cuɛ ria̲ŋ kɛ ɤɔ̲k, kɛ yio̲w kɛɛ da̲a̲p. 3 Kä cuɛ ɤöth kä Nɛkɛp, cuɛ pal kä Bɛthɛl, cuɛ räth gua̲th ëë ci duelɛ mi la la̲tkɛ kɛ dua̲l kɔŋ te thi̲n kɛ jio̲l. Gua̲a̲th ɛmɔ tëë kɛm Bɛthɛl kɛnɛɛ Eyay. 4 E jɛn gua̲a̲th ëë cɛ Jaopa kɔŋ moc kɛ duɔ̲ɔ̲r thi̲n kɛ jio̲l. Cu Abram ciöt Jaopa cɔl thi̲n. 5 Kä Lɔt ëë ci wä kɛɛl kɛnɛ Abram cuɛ ni te kɛ buɔ̲n deet kɛnɛ ɤɔ̲k, kɛ duël dua̲li. 6 Cu mun coo thil gua̲a̲th mi ro̲ŋ kɛ thi̲n. Cu wal dak kɛ ɤöö ŋɔakiɛn cikɛ ŋuan ɛlo̲ŋ, 'cikɛ dee cieŋ guäth kɛl. 7 Kɛ kui̲c kä nɔmɔ cuɛ tee gak kam yiëën ɤɔ̲ɔ̲k Lɔt kɛnɛ yiëën ɤɔ̲ɔ̲k Abram. En guäth ɛmɔ cieŋ ji Kɛynɛn kɛnɛ ji Pɛrɛdhayt muun. 8 Täämɛ cu Abram Lɔt jiök, "A thil gak kamdan kɔn ji kɛnɛ yiëën ɤɔ̲ɔ̲ku kɛ yiëën ɤɔ̲ɔ̲kä, kɛ ɤöö maar kɔn. 9 Täämɛ, mun ɛmɛ cɛ te nhiamdu kɛɛliw? Da̲knɛ piny täämɛ.
(Page 41)
Mi bi wä caam, bä wä cueec, kä mi bi wä cueec, bä wä caam." 10 Cu Lɔt wi̲cdɛ jiɛc, cuɛ lo̲o̲l mi te kam päämni kä Jɔrdɛn nɛn. E Gua̲a̲th mi la nhiaal a dɛm thi̲n cet kɛ gua̲a̲ kakä Jaopa, cet kɛ mun Ijipt mi lot rɔ kɛɛ Dhoar. Nɛmɛ kɛɛliw cɛ tuɔɔk a ŋot Jaopa 'kɛnɛɛ Thɔdɔm kɛnɛ Gɔmɔra ni däk. 11 Cu Lɔt lo̲o̲l Jɔrdɛn kɛɛliw coo mëk rɔɔdɛ. Cu Lɔt ɤöth kä käny ca̲ŋ, cukɛ ro coo da̲a̲k inɔ. 12 Cu Abram cieŋ muun Kɛynɛn, kä cu Lɔt cieŋ rɛy wi̲i̲ni lo̲o̲lä nɔmɔ. Cuɔ duël dua̲likɛ ɤöth a räth ni kä Thɔdɔm. 13 Täämɛ ji thɔdɔm kɛ nɛy ti wa̲n wa̲a̲n ti ji dueeri ti di̲t ɛlo̲ŋ kɛ Jaopa. 14 Cu Jaopa Abram jiök, kɛ kɔr gua̲th ëë ci Lɔt jiɛɛn kɛ jɛ, "Jiɛc wi̲cdu, tokɛ kɛ guec ni ɛɛn gua̲th ɛ tii thi̲nɛ. Met nhiamdu liɛc kɛ cuecdu a mäni camdu kɛnɛ jɔkdu. 15 Kɛ ɤöö bä mun mi ci ji̲n ɛ nɛn kɛɛliw ka̲m ji mäni kuayku a wee wä. 16 Ɣän bä kuayku jak kä cet kɛɛ tup piɛny, a mi dee raan tup piɛny kuɛn a mäni kuayku dëë kɛ kuɛn bä.
(Page 42)
17 Jiɛc rɔ, jäl mun kɛɛliw thɔ̲a̲ŋɔ kɛnɛ thɔ̲a̲ŋɔ kɛ ɤöö bä jɛ ka̲m ji." 18 Cu Abram duelɛ mi la la̲tkɛ kɛ dua̲l coo ɤo̲th, cuɛ ben cieŋ jiɛn ti cɔal i ok kä Mɛ̈mɛrɛy min te kä Hɛpɛrɛn. Cuɛ Jaopa moc kɛ duɔ̲ɔ̲r ɛn guäth ɛmɔ.

Cio̲o̲k 14
1 Kɛ ni̲n ti te kua̲r titi thi̲n a la Ama-rapɛl kuäär Caynar, kɛɛ Ariɔk kuäär Elathar, kɛ Cɛ-tɔ-rɛ-lɛy-ɔmɛr kuäär Ilam, kɛɛ Taydɔl kuäär Gɔyim, 2 kua̲r tɔtɔ cukɛ nyiëëny kɛ Bɛra kuäär Thɔdɔm, kɛɛ Bi̲rca kuäär Gɔmɔra, kɛɛ Cinap kuäär Adɛma, kɛɛ Cɛmɛbɛr kuäär Dhɛ-bɔɔyim, kɛ kuäär Bɛla min la Dhoar. 3 Cu kɛn diaal tɔtɔ ro mat ko̲o̲r lo̲o̲lä Thidim min la Bar Katɛ. 4 Cukɛ lät kɛ Cɛ-tɔ-rɛ-lɛy-ɔmɛr kɛ run wäl wi̲cdɛ rɛw, kä kɛ run wäl diɔ̲kdiɛn cu kɛn ɛ lo̲k. 5 Kɛ wäl ŋuaan runi cu Cɛ-tɔ-rɛ-lɛy-ɔmɛr kɛnɛ kua̲r tëë te kɛɛl kɛ jɛ ben, cukɛ ji Rɛpɛyim gel kä Ac-tɛ-roth-kar-nayim, kɛ ji Dhu-dhim kä Hɛm, kɛ ji Emim kä Ca-pɛ-kiri-riath-ayim,
(Page 43)
6 a mäni ji Hɔrayt kä päm mi cɔal i Thiɛɛr, a räth kä Elparan min te kui̲c dɔaar. 7 Täämɛ cukɛ ro riet jɔk, kä cukɛ ben kä En-ɛmi-cɛpat min la Kɛydɛc, kä cukɛ ro̲l ji Ama-lɛ-kayt kɛɛliw gel a mäni ji Amarayt ti cieŋ kä Ha-dha-dhɔn-tamar. 8 Kä cu kuäär Thɔdɔm wä raar kɛnɛ kuäär Gɔmɔra, kɛ kuäär Adɛma, kɛ kuäär Dhɛboyim, kɛ kuäär Bɛla min la Dhoar, kä cukɛ ro mat ko̲o̲r lo̲o̲lä Thidim. 9 Nyieenykɛ kɛ kuäär Cɛ-tɔ-rɛ-lɛy-ɔmɛr kä Ilam, kɛɛ Taydɔl kuäär Gɔyim, kɛ Ama-rapɛl kuäär Caynar a mäni Ariɔk kuäär Elathar. Kua̲r ŋuaan nyieenykɛ kɛ kua̲r dhieec. 10 Täämɛ lo̲o̲l Thidim cɛ thia̲a̲ŋ kɛ puɔ̲l ti nuɛ̈t nuɛ̈ɛ̈t. Mëë ci kua̲r Thɔdɔm kɛnɛ Gɔmɔra ro bar cu tha̲a̲ndiɛn pɛn rɛydiɛn, kä cu duɔth- kiɛn ro bar wi̲c pa̲a̲m. 11 Cu ji tɛ̈r kuak kɛ mi̲th Thɔdɔm kɛnɛ Gɛmɛra coo pɛc kɛn diaal ɛwic, kä cukɛ wä dupdiɛn. 12 Cukɛɛ Lɔt gat däman Abram mi cieŋ kä Thɔdɔm ni pɛc bä kɛɛ kuakɛ diaal, kä cukɛ jiɛɛn.
(Page 44)
13 Kä ram mi ci rɔ bar cuɛ bɛn la̲r Abram in la Hibɛruw in cieŋ kut jiɛn ok Mɛ̈mɛrɛy min la raan Amarayt, däman Ecɔl kɛnɛ Anär. Kɛ kɛn mäthni Abram rɛy köör. 14 Mëë ci Abram ɛ liŋ i caa nɛy ti maar kɛ jɛ pɛc ko̲o̲r, cuɛ wutni köör böth raar ti diëthkɛ ni gɔɔliɛn pa̲ny, wutni ti kur diɔ̲k wi̲cdɛ jɛn bädäk. Cu kɛn kɛ cuɔp lɛɛr kä Dɛ̈n. 15 Kɛ wäär, cuɛ kɛ kuëny tuɔ̲ŋ, jɛn kɛnɛ ji la̲tdɛ, kä cuɛ kɛ jɔc, kä cuɛ kɛ piet kä Hoba kui̲c Da-math-käth. 16 Täämɛ cuɛ kuak diaal luɔ̲ɔ̲c jɔk mäni watdɛ ni Lɔt bä kɛɛ kuakɛ, kɛ män a mäni nɛɛkɛ. 17 Kɛ kɔr gua̲th ëë luny kɛ jɛ jɔk jucä Cɛ-tɔ-rɛ-lɛy- ɔmɛr kɛnɛ kua̲r tin kɔkiɛn, cuaa jɛ lor ɛ kuäär Thɔdɔm lo̲o̲lä kä Cɛypä mi cɔal i Lo̲o̲l Kua̲r. 18 Kä cu Mɛl-kith-ɛdɛk-kuäär Thɛylɛm mi̲th nööŋ raar kɛnɛ kɔaŋ. E jɛn gua̲n ŋuɔ̲tni Kuɔth in di̲i̲t. 19 Kä cuɛ jɛ poth, cuɛ wee, "A Abram puɔthkɛ ɛ Kuoth in di̲it, (unclear) äk nhial kɛnɛ piny.
(Page 45)
20 A puɔ̲th wä bä kä Kuoth in di̲i̲t mëë ci ji̲ tɛ̈ru la̲th tetkädu." Kä cu Abram kɛl wäli ŋɔakni diaal ka̲m ɛ. 21 Kä cu kuäär Thɔdɔm Abram jiök, "Kämni ɤä pua̲ny nath, ku ka̲n ni ŋɔak kɛ kui̲cdu. 22 Cu Abram kuäär Thɔdɔm jiök, "Ɣän cä jɛ yac nhiam Jaopa Kuoth in di̲it mi cak nhial kɛnɛ piny 23 ɛn ɤöö cäŋ ɛɛ lath 'caa bi ka̲n kiɛɛ la̲a̲k wa̲a̲ri, kiɛɛ duɔ̲ɔr mi la duŋdu mää mi yi̲ki jɛ lar, i caa Abram moc ria̲ŋ kɛ jɛ. 24 Thilɛ mi bä ka̲n ɛ ni min caa cam ɛ ŋuɛ̈tni kɛnɛ kui̲c wutni tin ci wä kɛ ɤä kɛɛl. Aa Anär kɛnɛɛ Ecɔl kɛɛ Mɛ̈mɛrɛy ka̲n kɛ kuii̲diɛn."

Cio̲o̲k 15
1 Kɛ kɔr ŋɔaani tɔtɔ cu ruac Jaopa ben kä Abram kɛ la̲k, i " 'Cu dual, Abram, ɛ Ɣän ko̲tdu. Mucdu baa mi di̲i̲t ɛlo̲ŋ." 2 Cu Abram wee, "Aɤ Kuoth Jaopa, bi ɤä ka̲m ni ŋu kɛ ɤöö ŋuɔtä thilɛ ɤä gat, kä ram in bi aa wi̲c ŋɔaknikä ɛ jɛn E-liɛɛ-dhɛr in la raan Damathkäth?" 3 Kä cu Abram wee, "'Keni ɤä moc gat, kä ja̲ŋ mi diëthkɛ gɔɔla baa jɛn gua̲n ŋɔaanikä cäŋ mi waa li̲w." 4 Kä nɛ̈nɛ jɛ, cu ruac Jaopa ben kä jɛ inɛ: "Wut ɛmɛ 'cɛ bi aa jɛn gua̲n ŋɔaaniku. Gatdu puɔ̲nydɛ pa̲ny baa jɛn gua̲ndiɛn." 5 Cuɛ jɛ naŋ raar, cuɛ jɛ jiök, "Nɛn nhial. Kuɛn kuɛl mi deyi kɛ luäŋ." Kä cuɛ jɛ jiök, "E jɛn mäni kuayku bikɛ tee inɔ." 6 Kä cuɛ Jaopa ŋäth, cuaa cuɔ̲ɔ̲ŋ kä jɛ kä Jaopa. 7 Kä cuɛ jɛ jiök, "E Ɣän Jaopa mëë kam ji raar kä Ur ro̲o̲l ji Kaldiyɛn kɛ ɤöö bä ji ben ka̲m mun ɛmɛ a la duŋdu mi bi yiɛn." 8 Cu Abram Jɛ jiök, "Aɤ Kuäär Kuoth, ɤän bä jɛ ŋa̲c i di ɛn ɤöö baa duŋdä?"
(Page 47)
9 Cuɛ jɛ jiök, "No̲ŋni ɤä nac mii liip tuut mi runkɛ diɔ̲k kɛnɛ nac dɛ̈ɛ̈l mi runkɛ diɔ̲k, kɛ dɔw guukä." 10 Kä cuɛ Jɛ nöŋ ti diaal titi. Cuɛ kɛ ba̲k, kä cuɛ kui̲cɔ ba̲k kä min dɔ̲ŋ, kä 'kenɛ dit ba̲k inɔ. 11 Mëë ci way pɔɛn pua̲nyni leeyni tëë ci li̲w cu Abram kɛ tur. 12 Wä ca̲ŋ piny cu nien mi di̲i̲t ben kä Abram, kä nɛ̈nɛ jɛ, cu muth dualä mi di̲i̲t ben kä jɛ. 13 Täämɛ cu Jaopa Abram jiök, " Ŋäcni jɛ ɛ thuɔ̲k i kuayku bikɛ a ja̲a̲l muun mi 'ci mɔ a mundiɛn, kä bikaa ja̲a̲ŋ thi̲n, baa kɛ miɛɛt kɛ run ti kur ŋuaan. 14 Kä bä do̲r mi la̲tkɛ kɛ duäc, kä kɛ kɔrɛ bikɛ ben raar kɛ ŋɔak ti ŋuan ɛlo̲ŋ. 15 Ji̲n baa ji kony a ci run dɔŋädu ŋuan ɛlo̲ŋ. 16 Bikɛ luny muun ɛmɔ kɛ ŋuaan ri̲cni kɛ ɤöö jiääk ji Amarayt 'ken pekdɛ ni cop." 17 Mëë ci cäŋ wä piny a ci ɤɔw cuɔl, nɛ̈nɛ jɛ, cu mac tuɔɔl cukä mi laa rɔamkɛ mac kɛnɛ bo̲l rithä cooth kɛ kam ri̲i̲ŋ tin caa ba̲k.
(Page 48)
18 En cäŋ ɛmɔ cu Jaopa guok la̲t kɛɛ Abram cuɛ wee, "Mun ɛmɛ ka̲mä jɛ kuayku tɛmɛ jɛ ni yieer Ijipt a pal ni yieer in di̲i̲t kä Yupa-rɛyti. 19 A pal ni muun ji Kɛynayt, kɛ ji Kɛynidhayt, kɛ ji Katɛ monayt, 20 kɛ ji Hitayt, kɛ ji Pɛridhayt, kɛ ji Rɛpayim, 21 kɛ ji Amarayt, kɛnɛ ji Kɛynɛnayt, kɛ ji Gir-gacayt, kɛ ji Jɛbu-dhayt."

Cio̲o̲k 16
1 Kä ciek Abram ni Thɛyray thilɛ jɛ gaat ti cɛ dieth. Tëë kɛ nya la̲t mi la nya ji Ijipt mi cɔal ciötdɛ i Hɛygar. 2 Cu Thɛyray Abram jiök, "Liŋ ɛ, täämɛ Jaopa cɛ ɤä pën dieth gan, wër kä dnya la̲tdä, dɔ̲ɔ̲ bä gat jek kɛ jɛ." Ci Abram jɔw Thɛyray liŋ. 3 Kuaa mëë cɛ ku cieŋ muun Kɛynɛn kɛ run wäl cu Thɛyray, ciek Abram, nya la̲tdɛ ni Hɛygar ka̲n, nya ji Ijipt, cuɛ jɛ ka̲m cɔwdɛ ni Abram a la ciekdɛ. 4 Kä cuɛ niɛɛn kɛɛ Hɛygar, cuɛ ruët. Mëë cɛ jɛ ŋa̲c i ruetɛ, cu lɔcdɛ thiɔ̲ɔ̲l kɛ kuäärɛ ni Thɛyray.
(Page 49)
5 Cu Thɛyray Abram jiök, "Bi mi jiääk mi caa lät kä ɤä a wi̲cdu. Cä nya la̲tdä kuëŋ baapdu, kä mëë cɛɛ ŋa̲c i ruetɛ cu lɔcdɛ thiɔ̲ɔ̲l kɛ ɤä. Bi Jaopa kɛmdan luk kɔn ji." 6 Kä cu Abram Thɛyray jiök, "Nɛn ɛ, nya la̲tdu tëë tetädu, lätni jɛ kä mi go̲o̲ri." Kä cu Thɛyray jɛ coo ciɛŋ a bum, kä cuɛ rɔ kual. 7 Cu jääk Jaopa jɛ jek gekä puɔ̲ɔl mi te gekä duɔ̲p mi wä kä Cur. 8 Cuɛ wee, "Hɛygar, ji̲n nya la̲t Thɛyray, bii winith? Kä wii ni kä?" Cuɛ wee, 'Ɣän kualäni rɔɔdä kɛ kuäärä ni Thɛyray." 9 Kä cu jääk Jaopa jɛ jiök, "Locni kä kuääru, kämni jɛ lɔcdu." 10 Cu jääk Jaopa jɛ lɛ ni jiök bä, "Ɣän bä kuayku jak kä ŋuan a 'caa kɛ bi luäŋ kɛ kuën kɛ ɤöö bikɛ ŋuan ɛlo̲ŋ." 11 Kä cu jääk Jaopa jɛ jiök, "Nɛn ɛ, gat a jiidu bi dap kɛ gat mi dho̲o̲l, kä bi ciötdɛ cɔl i Icmɛyɛl kɛ ɤöö ci Jaopa bɛc bɛcdu ka̲m tiit. 12 Bɛ cet kɛɛ muul dɔaar rɛy nath kä nɛy diaal bikɛ gɛɛm kɛ jɛ, kä jɛn bɛ gɛɛm kɛ nɛy diaal, mäni watkɛ cɛ bi cieŋ kɛɛl kɛ kɛ.
(Page 50)
13 Cuɛ ciöt Jaopa mi ci ruac kɛ jɛ coo cɔl, i E ji̲n Kuoth mi neen, kä cɛɛ lar, "Cä Kuoth nɛn ɛ thuɔ̲k?" kä dëë lɛ ŋot kɛ tëk mi cä Jɛ nɛn?" 14 Kɛ kui̲c ɛmɔ cuaa (unclear) jiw ɛmɔ cɔl i Bi-ri-la-hay-rɔy. Tëë kam Kɛydɛc kɛnɛɛ Bɛrɛt. 15 Kä cu Hɛygar Abram diëth gat mi dho̲o̲l, cu Abram gatdɛ mɔ dieethɛ kɛɛ Hɛygar ɔ cɔl i Icmɛyɛl. 16 Abram runkɛ jɛn bädäk wi̲cdɛ bäkɛl mëë dap Hɛygar kɛ gat ëë dieethɛ kɛɛ Abram ni Icmɛyɛl.

Cio̲o̲k 17
1 Kä mëë ci Abram runkɛ kua jɛn bäŋuan wi̲cdɛ bäŋuan cu Jaopa ben kä Abram cuɛ jɛ jiök, "E Ɣän Kuoth mi te kɛ buɔ̲m kɛɛliw, cieŋni nhiamdä a thil bɛ̈l. 2 Kä Ɣän bä guokdä la̲t kamdan kɔn ji, ji̲n bii rep ɛlo̲ŋ." 3 Täämɛ cu Abram rɔ yuɔr piny nhaimdɛ, kä cu Kuoth ɛ jiök, 4 "Nɛn ɛ, guokdä a kɛ ji, bi ji̲n a gua̲n döri ti ŋuan ti bath dɔɔr. 5 'Cä ji bi lɛ met nyɔk kɛ ciöt i Abram,
(Page 51)
baa ji kua cɔalkɛ i Abɛraam kɛ ɤöö Ɣän cä ji jak kä gua̲n nɛɛni ti nyin ŋuan. 6 Ɣän bä ji jak kä dieethi rɔɔdu ɛlo̲ŋ, bä dör ti nyin ŋuan cak kɛ ji, kä bi kua̲r ti di̲t jɔɔc ni rɛydu bä. 7 Ɣän bä guokdä la̲t kamdan kɔn ji, kɛ kuayku kɔɔru a pal ni ri̲cnikiɛn diaal. Baa guok mi thil pek. Ba̲a̲ Kuoth kä ji a mäni kuayku kɔɔru. 8 Kä Ɣän bä ji ka̲m mun mi ɤo̲th yɛn thi̲n mäni kuayku ti bä kɔɔru, mun Kɛynɛn pa̲ny kɛɛliw kɛ ɤöö baa duŋdun mäni cäŋ kɛl. Kä Ɣän ba̲a̲ Kuothdiɛn." 9 Kä cu Kuoth Abɛraam jiök, "Baa wi̲cdu kɛ ɤöö bi guokdä la̲t ji̲n yɛnɛ kuayku ti bi ben kɔɔru kɛ ri̲ckiɛn diaal. 10 Mɛmɛ ɛ jɛn guokdä min bi ji̲n ɛ rɔm, ji̲n yɛnɛ kuayku ji bi ben kɔɔru: Tut diaal rɛydun baa kɛ cuɛl. 11 Baa yɛ cuɛl, baa thok gupä tɛm. Baa nyuuth guokä kamdan kɔn ji. Dho̲o̲l mi ni̲nkɛ bädäk rɛydun baa cuɛl. Tut diaal a pal ni kä ri̲cdun diaal cäŋ ɛ mi diëthkɛ gɔɔlun, kiɛ mi kɔakkɛ kɛ yio̲o̲kun, kä jur mi 'ci aa diethdun.
(Page 52)
13 Kɛn diaal mi diëthkɛ gɔɔlun kiɛɛ mi kɔakkɛ kɛ yio̲o̲kun baa kɛ cuɛl. Kɛ kui̲c ɛmɔ guokdä bɛ te rɛy rieŋdun, ɛɛ guok mi do̲t raar. 14 Ram mi 'ka̲n cuɛl a 'ka̲n thok gupädɛ tɛm baa jɛ ŋuɔk raar kä nɛɛkɛ. Cɛɛ guokdä to̲l ɛn ramɔ. 15 Kä cu Kuoth Abɛraam jiök, "Ciekdu min la Thɛyray 'caa jɛ bi lɛ cɔl i Thɛyray, bi thɛyrä a jɛn ciötdɛ. 16 Ɣän bä jɛ poth, kä min dɔ̲ŋ ɛ ɤöö bä ji moc gat kɛ jɛ. Ɣän bä jɛ poth, kä bä jɛ jak kä man döri. Kua̲r döri bikɛ jɔɔc kä jɛ." 17 Täämɛ Abɛraam cuɛ rɔɔdɛ yuɔr piny, cuɛ to̲k dɔl. Cuɛ lar kɛ lɔcdɛ, "Dee wut mi runkɛ kuɔ̲r kɛl gat lɛ ni dieth? Dee Thɛyrä mi runkɛ jɛn bäŋuan lɛ ni dap kɛ gat?" 18 Kä cu Abɛraam Kuoth jiök, "Aɤ, Kuoth, dee Icmɛyɛl ku cieŋ nhiamdu." 19 Cu Kuoth wee, "ëc, kä ciekdu ni Thɛyrä bɛ ji da̲p gat mi dho̲o̲l. Kä bi ji̲n ciötdɛ cɔl i Aydhɛk. Ɣän bä guokdä la̲t kɛ jɛ a la guok mi do̲t raar kɛ kui̲c kuaynikɛ ti bä kɔɔr.
(Page 53)
20 Kä kɛ kui̲c Icmɛyɛl cä ji liŋ. Liŋ ɛ, Ɣän bä jɛ poth, kä bä jɛ jak kä dieethɛ rɔ, bä jɛ rep ɛlo̲ŋ. Bä jɛ jak kä gua̲n kua̲ri da̲ŋ wäl rɛw, kä bä jɛ jak kä do̲r mi di̲i̲t. 21 Kä Ɣän bä guokdä la̲t kɔnɛ Aydhɛk in baa da̲p ji ɛ Thɛyrä ithaar cɔ̲tänɛ." 22 Mëë ci Kuoth thuɔ̲k kɛ laat tɔtɔ kɛ jɛ cuɛ jiɛɛn kä Abɛraam, cuɛ wä nhial. 23 Täämɛ Abɛraam cuɛ gatdɛ ni Icmɛyɛl ka̲n mäni ja̲a̲ŋ diaal tëë diëthkɛ gɔɔlɛ a mäni ti kɔkkɛ kɛ yio̲o̲kɛ, tut wutni diaal ji gɔaal Abɛraam ti cieŋ gɔɔl Abɛraam. Cuɛ kɛ cuɛl, cuɛ gupkiɛn tëm kɛ jɛn cäŋ ɛmɔ cet kɛ mi ci Kuoth ɛ la̲r jɛ. 24 Abɛraam mëë cuɛ̈lkɛ jɛ runkɛ jɛn bäŋuan wi̲cdɛ ŋuaan, cuaa thok gupädɛ tem. 25 Kä gatdɛ ni Icmɛyɛl runkɛ wäl diɔ̲k mëë cuɛ̈lkɛ jɛ, mëë tɛ̈mkɛ thokk gupëdɛ. 26 En cäŋ ɛmɔ cuaa Abɛraam kɛnɛ gatdɛ ni Icmɛyɛl cuɛl. 27 Kɛnɛɛ wutni gɔaalɛ diaal tëë diëthkɛ gɔɔl, kɛnɛ tëë kɔakkɛ kɛ yio̲w, kä ram mi jur cuaa cuɛl kɛɛl kɛ jɛ.
(Page 54)

Cio̲o̲k 18
1 Cu Jaopa rɔɔdɛ nyuɔ̲th(unclear) jɛ kut jiɛn ok kä Mɛ̈mɛrɛy gua̲a̲th ëë nyuurɛ thoo duëëlɛ kɛ cäŋ däär. 2 Kä cuɛ wi̲cdɛ jiɛc, cuɛ guic, kä liɛŋɛ jɛ, cu wutni da̲ŋ diɔ̲k cuɔ̲ŋ nhiamdɛ a na̲n a määth. Mëë cɛ kɛ nɛn, cuɛ riŋ, cuɛ kɛ wä lor, kä cuɛ rɔɔdɛ goŋ. 3 Cuɛ lar, "Kuäärä, mi gɔaa lɔcdu kɛ ɤä, 'cu ja̲ŋdu bar. 4 A pi ti tɔt baa nööŋ, bi ciöku lak, bi lɔ̲ɔ̲ŋ thaar jiaath ɛmɛ. 5 Bä miethdu nööŋ, biaa yieykun luɔ̲ɔ̲c kɛ mieth. Biaa coo räth nhiam iyɔɔ kɛ ɤöö caa thuŋ ben kä ja̲ŋdun." Cu kɛn ɛ coo jiök, i "Lätni cet kɛ mi nhɔk lɔcdu jɛ." 6 Kä cu Abɛraam wä dueel duälä kä Thɛyrä kɛ pɛ̈th. Cuɛ wee, "Riali theemni nuɔ̲p mi wiew da̲ŋ diɔ̲k ikä, läny ɛ, kä bi ɛ nyɔp. Thal ɛ a la jurayni." 7 Kä cu Abɛraam ruŋ rɛy ɤɛ̲ɛ̲k, cuɛ kuɛ̈t ka̲n mi te kɛ ri̲ŋ mi gɔaa mi kɔ̲c kɔ̲c, kä cuɛ jɛ ka̲m raan la̲t mi cu jɛ la̲t kɛ pɛ̈th. 8 Täämɛ cuɛ cak ti ruɔt kɛnɛ piw ka̲n kɛ kuɛ̈t in caa rial ikä, cuɛ jɛ nööŋ, cuɛ jɛ la̲th nhiamdiɛn.
(Page 55)
Kä cuɛ cuɔ̲ŋ kutdiɛn gua̲a̲ wäkɛ kɛ mi mi̲thkɛ thaar jiaath. 9 Cukɛ wee, "Ciekdu ni Thɛyrä a ni" Cuɛ wee, "Jɛn a dueel duälä." 10 Kä cuɛ wee, "Epuc Ɣän bä luny kä ji iruel, kä ciekdu ni Thɛyrä bɛ dap kɛ gat mi dho̲o̲l." Kä Thɛyrä liŋɛ ji̲thdɛ thoo duëël duälä jɔɔcɛ. 11 Täämɛ Abɛraam kɛnɛɛ Thɛyrä ŋuɔɔt a ci run tëë dee dap kɛ jɛ thuuk. 12 Cu Thɛyrä rɔɔdɛ ku dɔl, cuɛ wee, "Dee puɔ̲nydä lɛ ŋot kɛ yiɛl kɛ kɔr gua̲th mi cä dɔŋ ɛlo̲ŋ, kä ci cɔwdä dɔŋ ɛlo̲̲ŋ?" 13 Cu Jaopa Abɛraam jiök, "E ŋu ci Thɛyrä to̲k dɔlɔ a bɛɛ lar, i Dëë gat yi̲k dieth, kä cä dɔŋ? 14 Tëë kɛ mi dee Kuoth dhal? Ɣän bä luny kä ji ni kɛ jɛn gua̲a̲th ɛ cä larɛ iruel, kä bi thɛyrä dap kɛ gat mi dho̲o̲l." 15 Kä cu thɛyrä jɛ jay, cuɛ wee, " 'Ka̲n to̲k dɔl," kɛ ɤöö dualɛ. Cuɛ jɛ jiök, "Ec, ji̲n ci to̲k dɔl." 16 Kä cu wutni jiɛɛn gɔɔl Abɛraam, cukɛ wä kɛ duɔ̲ɔ̲p Thɔdɔm, cu Abɛraam kɛ na̲a̲m thoo duɔ̲p.
(Page 56)
17 Cu Jaopa wee, "Dee Ɣän mi göörä i bä la̲t tääy kä Abɛraam? 18 kɛ ɤöö Abɛraam baa do̲r mi di̲i̲t mi bum bum?, kä dör ɛɔaa diaal baa kɛ poth kɛ jɛ? 19 A la! kɛ ɤöö cä jɛ mɛk i bɛ ji gɔaalɛ kɛnɛ gaatkɛ tɔ bi ben kɔɔrɛ tɔ ruëc ɛöö bikɛ duɔ̲ɔ̲p Jaopa luɔ̲th kɛ min bikɛ lät cuŋni la̲t kɛnɛ ciɛŋ luɔ̲k, kɛ ɤöö dee Jaopa mi cɛ lar nöŋ Abɛraam." 20 Cu Jaopa jɛ lar, "Täämɛ, kɛ ɤöö ruac nath kɛ jiääk Thɔdɔm kɛnɛ Gɔmɔra cää liŋ i cɛ di̲t ɛlo̲ŋ kä bɛcɛ, 21 Ɣän bä wä piny kɛ ɤöö bä mɔ cä liŋɔ nɛn, mi ɛ thuɔ̲k cet kɛ mɛ cä liŋɛ, kä mi 'ci ɛ jɛn, bi Ɣän ɛ ŋa̲c." 22 Cu wutni tɔtɔ ro riet kä Thɔdɔm, kä cu Abɛaam ŋot ni kɛ cuɔ̲ŋ nhiam Jaopa. 23 Cu Abɛraam rɔɔdɛ tieec thiäkä kutdɛ, cuɛ wee, "Täämɛ, bi Ji̲n ji cuŋni näk kɛɛl kɛ nɛy ti jiäk ɛpuc? 24 Mi duŋ tëë kɛ nɛy ti jɛn dhieec ti ji cuŋni rɛy wec, dee Ji̲n gua̲ath ɛmɔ däk? 'Ci jɛ dee päl kɛ kui̲c nɛɛni ti jɛn dhieec ti ji cuŋni ti te thi̲n?
(Page 57)
25 En ɤöö bi nɛmɛ la̲t, na̲nɛ kɛ Ji. En ɤöö bi nɛy ti ji cuŋni näk kɛɛl kɛ nɛy ti jiäk a bi ji cuŋni duŋdiɛn pa̲a̲r kɛ nɛy ti jiäk, ɛn nɔmɔ, na̲nɛ kɛ Ji. 'Ci Luuk ɤɔaa kɛɛliw dee la̲t ni mi la cuɔ̲ɔ̲ŋ?" 26 Cu Jaopa wee, "Mi wä Ɣän nɛy ti jɛn dhieec ti ji cuŋni wä jek där wec kä Thɔdɔm, Ɣän bä wec ɛmɔ päl kɛɛliw kɛ kui̲cdiɛn." 27 Cu Abɛraam ɛ loc, cuɛ wee, "Cä rɔ ɤa̲t ruac Jaopa, ɤän ram mi baŋ mi tur, kä ŋɛ̈th. 28 En duŋ te dhieec jɔ̲ɔ̲r kä ji uŋni ti jɛn dhieec dee Ji̲n wec kɛɛliw däk kɛ ɤöö te dhieec jɔ̲ɔ̲r?" Kä cuɛ wee, " 'Ci Ɣän ɛ dee däk mi cä nɛy ti jɛn ŋuaan wi̲cdɛ dhieec ti ji cuŋni jek thi̲n." 29 Cuɛ rɔ lɛ nyɔk kɛ ruac kɛ Jɛ, cuɛ wee, "Duŋ mi jeki ni jɛn da̲ŋ ŋuaan thi̲n̲?" Cuɛ loc, "Kɛ kui̲c jɛn ŋuaan 'ci Ɣän nɔmɔ bi la̲t." 30 Täämɛ cuɛ wee, "A Jaopa 'ci ŋɛ̈ɛ̈ny kɛ ɤä, a lɛ̈lä ruac. Duŋ tc jɛn diɔ̲k thi̲n?" Kä cuɛ loc, "Ɣän 'cien ɛ bi la̲t mi jëkä jɛn diɔ̲k thi̲n." 31 Cuɛ wee, "Nɛn ɛ, cä rɔ ɤa̲t ruac Jaopa. Duŋ te jɛn rɛw thi̲n?" Cuɛ wee,
(Page 58)
" 'Cä jɛ bi däk kɛ kui̲c jɛn rɛw." 32 Täämɛ cuɛ wee, "A Jaopa 'cɛ lɔcdɛ bi waŋ kɛ ɤä, ɤän bä ku lar ni kɛl, bi ɤän coo peek. Duŋ te wäl thi̲n?" Cuɛ loc, "Kɛ kui̲c nɛɛni da̲ŋ wäl 'cä jɛ bi däk." 33 Kä ɛn guäth ɛmɔ cukɛ coo däk piny, cu Jaopa wä dupdɛ min wëë thi̲n min cɛ ku thuɔ̲k kɛ ruac kɛ Abɛraam. Kä cu Abɛraam luny dhɔrɛ.
Cio̲o̲k 19
1 Cu ja̲a̲k Kuɔth da̲ŋ rɛw tɔtɔ ben kä Thɔdɔm kɛ thiaŋ, cu kɛn Lɔt jek a tëë nyuurä thoo duɔ̲p in bä kɛ kɛ. Kä mëë ci Lɔt kɛ nɛn, cuɛ rɔɔdɛ yuth, cuɛ kɛ wä lor, kä mëë cɛ cop nhiamdiɛn cuɛ rɔɔdɛ goŋ. 2 Kä cuɛ kɛ jiök, "Kua̲rkä, rietɛ ro täämɛ, bɛ̈ɛ̈ dueel ja̲ŋädun, biaa niɛɛn thi̲n kɛ wäär ɛmɛ kɛɛliw, kä biaa ciökun lak, bi jɛn coo loth piny iruun kɛ runwaŋ. Cu kɛn ɛ loc, "ëc, 'ci ɛɛ jɛn, bi nɛy niɛɛn dup." 3 Kä cu Lɔt kɛ gil ɛlo̲ŋ, cukɛ ŋɔ̲a̲a̲ŋ cu kɛn ɛ pa̲l ɛ, cu Lɔt kɛ naŋ dueel. Cuɛ mi̲th jak kä rial ikä kɛ kui̲cdiɛn cuɔ kɛ lät kä kuän mi ka̲n la̲t kɛ thuɔp,
(Page 59)
cu kɛn ɛ cam. 4 A ŋotkɛ 'kenkɛ ni wä tɔ̲ɔ̲c, wutni wec tin la wutni Thɔdɔm, ŋuɛ̈tni kɛnɛ dɔŋ, nɛy diaal ni peekdiɛn cukɛ dueel go̲l. 5 Cu kɛn Lɔt cɔl, cukɛ wee, "Wutni tin ci ben dhɔru mindan kɛ thiaŋ a ni? No̲o̲ŋni kɛ kɔ raar kɛ ɤöö bakɔ kɛ ŋa̲c." 6 Kä cu Lɔt wä kä kɛ raar, cuɛ duel nyɔk kɛ lek thi̲n. 7 Cu Lɔt kɛ jiök, "Dämaari, ɤän la̲ŋä ni yɛ, täämɛ yɛn 'cuayɛ mɛ jiääk ɛmɛ lät. 8 Täämɛ yɛn, liɛŋɛ jɛ, ɤän ta̲a̲ kɛ nyieekä da̲ŋ rew ti 'ken met niɛɛn kɛ wutni, a kɛ̈bä nöŋ jɛ raar, la̲tɛ mi go̲o̲r yɛn ɛ kɛ kɛ, duŋdɛ ɤöö thilɛ mi bi yɛn ɛ lät kä wutni titi kɛ ɤöö ci kɛ ro ben riet dueelä." 9 Cukɛ Lɔt jiök, "Lɛkni rɔ jɔk!" Kä cukɛ le wee, "En wut ɛmɛ täämɛ cɛ ben tey wanɛmɛ kɛ gua̲a̲ mi tɔt, kä täämɛ go̲o̲rɛ ɤöö baa luuk nath. Täämɛ bakɔ ji lät kä mi bɛc ni jɛn kä kɛ." Kä cukɛ Lɔt dhiac thoo duëël, cukɛ thia̲k kɛ mi bikɛɛ thi̲i̲k to̲l. 10 Kä cu wutni tin te dueel tetkiɛn ruɔny raar kɛ thok duëël, cu kɛn Lɔt käp, cukɛ jɛ yuɔ̲th dueel rɛci, kä cukɛ duel gäk.
(Page 60)
11 Kä cu kɛn wutni tin te raar jak kä cio̲o̲r kɛn diaal ɛwic, matdiɛn diaal gaat ti nyin tiɛni a mäni nɛy ti di̲t tëë te thoo duëël a bikɛ cuuc kɛ ruëny kɛ thok duëël. 12 Kä cu wutni tɔtɔ Lɔt jiök, "Ji̲n tii kɛ wat kɔkiɛn kä ji wec wanɛmɛ? Cɔw nyiëëtku, kɛnɛ mi kɛ gaatku, kɛ nyieeku, cäŋ ɛ watdu dɔdiɛn mi te där wec wanɛmɛ naŋni jɛ raar guäth ɛmɛ. 13 Kɛ ɤöö bi nɛy wec ɛmɛ däk kɛ ɤöö nɛy titi ci lul kɛ kui̲c jiääkädiɛn di̲t ɛlo̲ŋ nhiam Joapa, kä Jaopa cɛ nɛy ja̲k kɛ ɤöö bi nɛy wec ɛmɛ däk." 14 Cu Lɔt coo wä raar dueelɛ, cuɛ wä ruac kɛ cɔw nyiuëëtkɛ ti görkɛ ɤöö baa nyieekɛ kuɛn. Cuɛ kɛ jiök, "Wuɔcɛ ro guäth ɛmɛ kɛ ɤöö Jaopa cɛ thia̲k kɛ ɤöö bɛ wec ɛmɛ däk." Duŋdɛ ɤöö ruacdɛ cuɛ ku lɛ ciee duŋ muɔŋä kä cɔw nyiëëtkɛ. 15 Kä mëë ci ɤɔw baak kɛ runwaŋ cu ja̲a̲k Kuɔth tɔtɔ Lɔt gil, cukɛ wee, "Jiɛc rɔɔdu, naŋ ciekdu kɛnɛ nyieeku da̲ŋ rɛw ti te wanɛmɛ ti mäni mi yiek yɛ thum kɛ baap kɛ duäc wec ɛmɛ."
(Page 61)
16 Cuɛ lɛ tee ŋin, kɛ kui̲c ɛmɔ cu wutni tɔtɔ jɛ coo tho̲t tetä kɛ ɤöö ci Jaopa lɔcdɛ kɔ̲a̲c kɛ jɛ ɛn guäth ɛmɔ, jɛn kɛnɛ ciekdɛ, kɛ nyieekɛ da̲ŋ rɛw. Cu kɛn ɛ naŋ raar. 17 Kä mëë ci kɛn kɛ ku naŋ raar, cukɛ wee, "la̲nyɛ yieykun raar, 'cuayɛ jɔkdun liɛc, kä 'cuayɛ tce gua̲a̲ mi cuŋ yɛn thi̲n kä lo̲o̲l. Barɛ ro päämni mäni mi yiek yɛ thum." 18 Kä cu Lɔt kɛ jiök, "Aɤ, 'ci ɛɛ jɛn kua̲rkä. 19 Nɛ̈nɛ jɛ, ci ja̲ŋdun gɔɔy lɔaac jek nhiamdun, ci lɔcdun gɔaa kɛ ɤä a ci yɛn ɛä kän, duŋdɛ ɤöö 'ci ɤän dee riŋ päämnïmää mi yi̲k riɛk mi di̲i̲t ɤä jek a bä li̲w. 20 Nɛ̈nɛ jɛ, wec ɛ te kui̲c ɛmɔ ɔ thia̲k ni jɛn kɛ ɤöö bä rɔ bar thi̲n, ɛ wec mi tɔt. A rɔ bä la̲ny thi̲n. 'Ci ɛɛ wec mi tɔt? Kä bi tëkdä kään thi̲n." 21 Cuɛ jɛ jiök, "Nɛn ɛ, bä ji pa̲l wä bä kɛ gɔɔy lɔaacdä a 'cä wec ɔ go̲o̲ri wä thi̲nɔ bi däk. 22 Dap wä, kɔli rɔ thi̲n. Thilɛ mi dëë la̲t a 'keni ni cop thɔ̲ŋ ɛmɔ." Kɛ kui̲c ɛmɔ ciöt wec ɛmɔ cɔal i Dhoar.
(Page 62)
23 Ci cäŋ ku thuŋ käny nhial mëë bä Lɔt kä Dhoar. 24 Täämɛ cu Jaopa guiy ti lëth lëëth kɛ mac jak kä dɛm nhial wi̲c Thɔdɔm kɛnɛ Gɔmɔra. 25 Cuɛ wii tɔtɔ däk mäni lo̲o̲l (unclear) kɛɛliw, kɛ ji wiini tɔtɔ, kɛ ŋɔak diaal tëë ci do̲ny wi̲c muɔ̲ɔ̲n. 26 Kä cu ciek Lɔt in jäl jɔɔdɛ jɔkdɛ liɛc, cu puɔ̲nydɛ rɔ looc ni mi cet kɛ katɛ mi ci rɔ päm. 27 Cu Abɛraam looth ni kɛ runwaŋ, wëë gua̲a ëë cɛ kɔŋ cuɔ̲ŋ thi̲n nhiam Jaopa. 28 Cuɛ luɔt Thɔdɔm kɛnɛ Gɔmɔra liɛc a mäni luɔt muɔ̲ɔ̲n lo̲o̲lä kɛɛliw. Cuɛ car, cuɛ ga̲a̲c kɛ ɤöö ci tol wec pal ni puɔ̲ɔ̲rä cet ni kɛɛ waŋ. 29 Cuɛ cuaa jɛn inɔ mëë ci Kuoth wii lo̲o̲lä däk, cuɛ Abɛraam tim, kä cuɛ Lɔt gieek raar rɛy däkä guäth ëë däkɛ wii tëë cieŋ Lɔt thi̲n. 30 Täämɛ Lɔt cuɛ jiɛɛn kä Dhoar, cuɛ wä cieŋ wi̲c päämni kɛnɛ nyieekɛ da̲ŋ rɛw kɛ ɤöö dualɛ kɛ cieŋ kä Dhoar. Cuɛ coo ciɛŋ ni cɔ̲a̲k päämni kɛnɛ nyieekɛ da̲ŋ rɛw. 31 Cu nyam in kɛ̲̈ɛ̲̈ ruac kɛ nya̲m in guur jɛ, cuɛ wee,
(Page 63)
"Gua̲ndan cɛ dɔŋ, thilɛɤɔw wut mi dee ben kä kɔn mi dee niɛɛn kɛ kɔn. 32 Wanɛ gua̲ndan jak kä maath ɛ pi dɛɛni jiɛn ti cet kɛ kɔaŋ. Ban coo niɛɛn kɛ jɛ kɛ ɤöö ban wi̲cdan dieth kɛ gua̲ndan." 33 Cukɛ gua̲ndiɛn coo jak kä yɔ̲ŋ ɛn wääri mɔmɔ, kä cu kɛ̲̈ɛ̲̈ coo wä dueel cuɛ wä niɛɛn kɛnɛ gua̲n, kä cu gua̲n tɔ̲ɔ̲cdɛ kɛnɛ jiɛɛndɛ kui̲c nhiamdɛ. 34 Mëë ruɔ̲n cu kɛ̲̈ɛ̲̈ gurɛ jiök, "Nɛn ɛ, cä niɛɛn thiaaŋ kɔnɛ gua̲a̲r, lɛ̈lnɛ jɛ lɛ jak kä yɔ̲ŋ ɛn wääri, biaa lɛ wä tɔ̲ɔ̲c jɛnɛ jɛ kɛ ɤöö ban wi̲cdan dieth kɛ gua̲ndan." 35 Cukɛ gua̲ndiɛn coo lɛ ni jak kä yɔ̲ŋ ɛn wääri nɔmɔ bä, cu nyam in tɔt jiɛɛn, cuɛ wä niɛɛn kɛ jɛ, kä cu gua̲n tɔ̲ɔ̲cdɛ kɛnɛ jiɛɛndɛ kui̲c nhiamdɛ. 36 Cuaa nyiee Lɔt da̲ŋ rɛw coo ruet ɛ gua̲ndiɛn inɔ. 37 Cu kɛ̲̈ɛ̲̈ dap kɛ gat mi dho̲o̲l, cuɛ ciötdɛ cɔl i Moap. Cuaa gua̲n ji Moap määni mi cie walɛ. 38 Cu nyam in tɔt gat dieth, cuɛ ciötdɛ cɔl i Benami. Cuaa gua̲n ji Amɔn määni mi cie walɛ.
(Page 64)
Cio̲o̲k 20
1 Cu Abɛraam ɤöth guäth ɛɛ tɛɛ thi̲n, wëë lot kä taar gɛ̈w kä Nɛkɛp. Cuɛ cieŋ kam Kɛydɛc kɛnɛɛ Cur guäth mi cɔal i Gɛrar. 2 Cu Abɛraam ruac kɛ kui̲c ciëkdɛ ni Thɛyrä i ɛ nyimaar. Cu Abimɛlɛk kuäär Gɛrar raan ja̲k mi bi Thɛyrä ben naŋ. 3 Kä cu Kuoth ben ruac kɛ la̲k kɛ wäär kɛ Abimelek, Cuɛ jɛ jiök, "Nɛn ɛ, ɛ ji̲n ram mi ci li̲w kɛ kui̲c ciëk ɛ ci ji̲n ɛ ka̲nɛ kɛ ɤöö ɛ ciek wutä mi dɔdiɛn." 4 Täämɛ Abimɛlɛk ŋotɛ 'kenɛ ni niɛɛn kɛ jɛ, kɛ kui̲c ɛmɔ cuɛ lar, "Kuäär, bi nɛy ti thil duer näk? 5 'Ken wut ɛmɔ jɛ lar puɔ̲nydɛ i ɛ nyimaar? Kä ci ciek puɔ̲nydɛ jɛ lar i ɛ dämaar? Ci ɤän ciek ɛmɛ ka̲n kɛ thuɔ̲k lɔaacdä min thil duer mi ci ɤän ɛ la̲t kɛnɛ tetkä tin thil mi jiääk mi ci ɤän ɛ lät ni kɛ." 6 Kä cu Kuoth ruac kɛ jɛ kɛ la̲k ɛmɔ, "Ɣɔ̲ɔ̲n, Ɣän ŋa̲cä jɛ i ci ji̲n nɛmɛ la̲t kɛ lɔc mi thuɔ̲k mi thil duer mi te thi̲n, kä ɛ Ɣän gaŋ ji mɔ kä duer mi dee ji̲n ɛ lät kä Ɣä. Kɛ kui̲c ɛmɔ Ɣän 'ka̲n i jak kä gueeri jɛ.
(Page 65)
7 Täämɛ kuɛɛ liŋ, locni ciek ɛmɔ kä cɔwdɛ kɛ ɤöö ɛ gök, bɛ la̲ŋ kɛ kui̲cdu, bi tëk. Kä mi 'ci ji̲n ɛ bi luɔ̲c cɔwdɛ, ŋäcni ɛɛ i bi li̲w ɛpuc, ji̲n yɛnɛ nɛɛku diaal ɛwic." 8 Cu Abimɛlɛk coo keer kɛ runwaŋ ɛlo̲ŋ, kä cuɛ ji la̲tdɛ jiaal cɔl, cuɛ kɛ la̲r ŋɔak diaal titi. Cu wutni tɔtɔ dual ɛlo̲ŋ. 9 Täämɛ Abimɛlɛk cuɛ Abɛraam cɔl, cuɛ jɛ thiec, "E ŋu ɛn ɛ ci lät kä kɔ mɛ? Cä ji duer duer i di mɔ cui duer ɛ di̲i̲t ɛmɛ nööŋ wi̲cdä mɔ kɔnɛ nɛɛkä ti ruaacä? Ci ji̲n ɤä lät kä duɔ̲ɔ̲r mi 'caa dee met lät kä raan." 10 Kä cu Abimɛlɛk Abɛraam lɛ ni jiök, "Caari ni ŋu mɔ cui mɛmɛ lä t kä ɤä mɔ?" 11 Cu Abɛraam wee, "Cä jɛ la̲t kɛ ɤöö ɛ ɤän i dɔɔ thilɛ luth Kuɔth mi tɔ̲t wanɛmɛ a cuaa coo wee dɔɔ bi kɛn ɤä näk kɛ kui̲c ciëkdä. 12 Kä ɛ ni nyimaar ɛlo̲ŋ, ɛ nyaa gua̲a̲r, 'ci ɛɛ nyaa maar, kä cuaa ciekdä. 13 Mëë ci Kuoth ɤä jak kä jiɛn dueel gua̲a̲r a bä ben tee wiɛl wiɛl cuaa jɛ jiök, "Nɛmɛ ɛ mal lɔaacdu mi bi lät kä ɤä, lapni jɛ a laari i ɛ dämaar."
(Page 66)
14 Täämɛ Abimɛlɛk cuɛ det kɛnɛ thääk, kɛ wutni ja̲a̲ni, kɛ nyier ja̲a̲ni ka̲n cuɛ kɛ ka̲m Abɛraam, kä cuɛ ciekdɛ ni Thɛyrä luɔ̲c jɛ. 15 Cu Abimɛlɛk wee, "Nɛn ɛ, mundä a nhiamdu, cieŋni gua̲a̲th mi go̲o̲r lɔcdu jɛ." 16 Kä cuɛ Thɛyrä jiök, "Nɛn ɛ, cä dämuɔɔr moc kɛ yio̲w ti kur wäl. E nyuuth i thilɛ ji duer nhiam nɛɛni diaal ti te nhiamdu, kä caa ji moc cuɔ̲cŋ nhiam nɛɛni diaal." 17 Täämɛ Abɛraam Cuɛ Kuoth ku läŋ, kä cu Kuoth Abimɛlɛk puɔ̲nydɛ coo jak kä gɔaa a mäni puɔ̲ny ciëkdɛ kɛnɛ nyier ja̲ani a cukɛ gaat dieth. 18 Kɛ ɤöö ci Jaopa män gɔaal Abimɛlɛk diaal ka̲p cuɔ̲ŋ kɛ kui̲c Thɛyrä ciek Abɛraam.
(Page 67)

Cio̲o̲k 21

1 Cu Jaopa ben kä thɛyrä cet kɛ mi cɛ lar, kä cu Jaopa Thɛyrä lät kä mi cɛ lar. 2 Cu Thɛyrä ruët, cuɛ gat mi dho̲o̲l dieth kɛ Abɛraam a ci Abɛraam ku thuŋ a ram mi dɔaŋ ni kɛ jɛn gua̲a̲th ëë ci Kuoth ɛ la̲r jɛ. 3 Kä cu Abɛraam gatdɛ in caa di̲eth jɛ ɛ Thɛyrä cɔl i Aydhɛk. 4 Cu Abɛraam gatdɛ ni Aydhɛk a cɛ ku thuŋ te kɛ run ti kuɔ̲r kɛl. 6 Cu thɛyrä wee, "Täämɛ, Kuoth cɛ ɤä moc mi baa dɔl ni ɤä ɛ naath. Nɛy diaal ti baa nɔmɔ liŋ bi kɛn ɤä dɔl." 7 Cu Thɛyrä wee, "Dee ŋa Abɛraam ku la̲r ɤöö bi Thɛyrä ŋc̲a̲a̲ŋ a bi bapdɛ te kɛ ti lueth? Kä jɛn cä lɛ diëth gatdɛ a cä ku thuŋ dɔŋ ɛ." 8 Cu gat piith, cuɛ luleth thiin man päl. Cu Abɛraam mi̲th muɛŋä la̲t guäth ëë cɛ luëth päl. 9 Kä cu Thɛyrä gat nya ji Ijipt mi cɔal i Hɛgar mi cɛ diëth Abɛraam nɛn ŋarɛ kɛ gatdɛ ni Aydhɛk.

(Page 68)

10 Cuɛ Abɛraam coo jiök, "Tuk nya jäŋä nɛmɛ kɛɛl kɛnɛ gatdɛ kɛ ɤöö 'ci gat nya jäŋä nɛmɛ dee met a gat wec gɔaal kɛɛl kɛ gatdä ni Aydhɛk." 11 'Ken Abɛraam tɛɛth kɛ lieŋ kä nɔmɔ kɛ kui̲c gatdɛ. 12 Kä cu Kuoth Abɛraam jiök, "A lɔcdu 'ci jiäk kɛ kui̲c dhöl kɛnɛ kui̲c nya jäŋädu, mɔ bi Thɛyrä jɛ la̲r ji mɔ lätni jɛ kɛ kui̲c kä ɤöö bi kuayku ciötdiɛn jɔɔc kɛɛ Aydhɛk. 13 Kä bä do̲r cak kɛ gat nya jäŋä kɛ ɤöö ɛ kuɛ̈ɛ̈du bä." 14 Cu Abɛraam rɔ coo jiɛc kɛ runɔaŋ ɛlo̲ŋ, cuɛ kuän kɛnɛɛ dhaar pi̲i̲ni ka̲n, cuɛ jɛ ka̲m Hɛygar, cuɛ jɛ la̲th wukädɛ kɛnɛ gatdɛ kɛɛl. Kä cuɛ jɛ jak kä jiɛn. Cuɛ jiɛɛn, cuɛ ku wä yiec dɔɔr kä Birciiba. 15 Mëë ci pi dhar thuuk cuɛ gat yuɔr thaar but butkä. 16 Cuɛ jiɛɛn cuɛ wä nyuur a na̲n cet kɛ pek mi dee raan mut yuɔr thi̲n kɛ ɤöö cɛ lar, "A 'cä lia̲a̲ gatdä guic." Mëë cɛ gerɛ riet jɛ cu gat jɔwdɛ kap nhial cuɛ röt. 17 Cu Kuoth jɔw gatkä liŋ, kä cu jääk Kuɔth Hɛygar cɔl nhial, cuɛ jɛ thiec,
(Page 69)
"E ŋu mi ci tuɔɔk kä ji, Hɛygar? Cu dual kɛ ɤöö Kuoth ɛ jɔw gatkä liŋ guäth in tëë thi̲n. 18 Jiɛc rɔ, kapni gat nhial, rɔm ɛ a bum kɛ tetdu kɛ kui̲c kä ɤöö bä jɛ jak kä do̲r mi di̲i̲t." 19 Kɛ gua̲a̲ mi tɔt cu Kuoth wäŋkɛ lɛp, cuɛ jiɔ pi̲i̲ni nɛn, cuɛ wä, cuɛ dhaar pi̲i̲ni wä thiäŋ kɛ pi, cuɛ gat ma̲a̲th. 20 Cu Kuoth te kɛɛl kɛ dho̲o̲l ɛmɔ, cu dho̲o̲l piith, cuaa wut. Cua ciɛŋɛ ni rɛy dɔaar, cuɛ rɔ ŋieec kɛɛ bäär, cuɛ cuaa rääŋ. 21 Cuɛ cieŋ ni rɛy dɔaar mi cɔal i Paran, kä cu man ɛ wä kuën ciek ro̲ol mi cɔal i Ijipt. 22 En guäth ɛmɔ cu Abimɛlɛk kɛnɛ Picɔl, kuäär rɛ̈m Abimɛlɛk, Abɛraam jiök, "Kuoth a kɛɛl kɛ ji rɛy kä ti diaal ti läti. 23 Kɛ kui̲c ɛmɔ täämɛ yac rɔɔdu wanɛmɛ kɛ ciöt Kuɔth nhiamdä kɛ ɤöö 'ci ɤä bi lät kä ka̲a̲cni kiɛ cäŋ ɛ ni gaatkä kɛnɛ kuaykä, kä cet kɛ mëë cä ji lät kä cuŋ, ɛ jɛn bi lɛ ni lät kä ɤä mɔ bä, mäni mun mi tii thi̲n." 24 Cu Abɛraam wee, "Ɣän bä rɔ yac kää nɛmɛ."
(Page 70)
25 Mëë ci Abɛraam ruac ɛlo̲ŋ kɛ Abimɛlɛk kɛ kui̲c jiɛw pi̲i̲ni mi caa mac ɛ la̲a̲t Abimɛlɛk, 26 cu Abimɛlɛk wee, "Kuecä nɛy tɔ ci nɛmɛ la̲tɔ, 'keni jɛ met la̲r ɤ̈ä a ¨ka̲n ɛ met liŋ. Kuaa jɛn lieŋdä kɛ jɛ walɛ." 27 Cu Abɛraam det kɛnɛ thääk coo ka̲n, cuɛ kɛ ka̲m Abimɛlɛk. Cu nɛy da̲ŋ rew tɔtɔ guok coo la̲t. 28 Cu Abɛraam dɛy rɔɔmni ti ŋut da̲ŋ bärɔw kuany go̲lä. 29 Cu Abimɛlɛk Abɛraam thiec, "Dɛy rɔɔmni da̲ŋ bärɔw ti ŋut titi bi ji̲n kɛ ka̲n tetkädä kɛ ɤöö bi ji̲n a neendä i jiw ɛmɛ tɛtɛ ɤän. 31 Kɛ kui̲c ɛmɔ cuaa gua̲a̲th ɛmɔ coo cɔl i Birciiba kɛ ɤöö kɛn da̲ŋ rɛw cikɛ ro yac. 32 Cukɛɛ guo̲k coo la̲t inɔ kä Birciiba. Täämɛ Abimɛlɛk kɛnɛ Picɔl, kuäär rɛ̈mdɛ, cukɛ ro jiɛc cukɛ loc muun Pilithtin. 33 Cu Abɛraam jiath mi cɔal i tɛ̈mɛrith pith kä Birciiba. Cuɛ ciöt Kuɔthdɛ ni Jaopa mi do̲t raar kuaa cɔɔlɛ thi̲n. 34 Kä cu Abɛraam wä cieŋ muun Pilithtin kɛ ni̲n ti nyin ŋuan.
(Page 71)
Cio̲o̲k 22
1 Kɛ kɔr ŋɔaani tɔtɔ cu Kuoth Abɛraam lɔcdɛ thɛm, cuɛ jɛ jiök, "Abɛraam." Kä cuɛ jɛ loc, "Ɣän ɛn." 2 Cuɛ wee, "Käni gatdu, gatdu in kɛl kä rɔa ni Aydhɛk min nhɔki, wër muun Mɔraya, Wër näk ɛ thɔ̲ŋɛmi a la loor Kuɔth in laa nyɔ̲a̲rkɛ wii pa̲a̲m kɛl mi bä nyuɔ̲th ji." 3 Cu Abɛraam rɔɔdɛ coo jiɛc kɛ runwaŋ ɛlo̲ŋ, cuɛ nyin jɔak muɔ̲lɛ yian, cuɛ ŋuɛ̈tnikɛ da̲ŋ rɛw ka̲n kɛ gatdɛ ni Aydhɛk¨cuɛ jiɛn rial ikä kɛ kui̲c loorä Kuɔth, kä cuɛ wä gua̲a̲th ëë ci Kuoth ɛ lar ɛ i bɛ wä thi̲n. 4 Kɛ diɔ̲ɔ̲k ni̲ni cu Abɛraam lët, cuɛ gua̲a̲th nɛn a na̲n. 5 Täämɛ cu Abɛraam ŋuɛ̈tnikɛ jiök, "Ta̲yɛ wanɛmɛ kɛɛ muul ɛmɛ, a kɔ wakɔ nhiam kɔnɛ gat, bakɔ wä pal thɔ̲ŋɛmi, bakɔ luny kä yɛ." 6 Cu Abɛraam jiɛn loorä Kuɔth ka̲n, cuɛ kɛ la̲th jɔɔ gatdɛ ni Aydhɛk. Cuɛ mac kɛnɛ ŋɔ̲m ku lɛ rɔm kɛ tetdɛ, cu kɛn da̲ŋ rɛw ku wä kɛɛl. 7 Kä cu Aydhɛk gua̲n ni Abɛraam jiök, "Guaadi̲n!" Cu gua̲n ɛ loc, "Ɣän ɛn, gatdä." Cuɛ wee, "Nɛn ɛ, mac kɛnɛ jiɛn tin,

(Page 72)

kä dɔw dɛ̈ɛ̈l rɔɔmä min baa loor ri Kuoth a ni?" 8 Cu Abɛraam wee, "Gatdä, Kuoth bɛ rɔ rial ikä kɛ dɔw dɛ̈ɛ̈l rɔɔmä mi bi a loor kɛ kui̲cdɛ." 9 Mëë cikɛ ben guäth ëë ci Kuoth ɛ la̲r ɛ cu Abɛraam gua̲a̲th mi dëë Kuoth na̲k dɔw dɛ̈ɛ̈l thi̲n la̲t. Cuɛ jiɛn kueŋ ikä, kä cuɛ gatdɛ ni Aydhɛk yiɛn, cuɛ jɛ cak wii jiɛn. 10 Kä cu Abɛraam tetdɛ riny, cuɛ ŋɔ̲m kuany mi ɛ jɛn i bɛ ŋoot ni gatdɛ. 11 Kä cu jääk Jaopa jɛ cɔl nhial, cuɛ wee, "Abɛraam! Abɛraam!" Cu Abɛraam ɛ jiök, "Ɣän ɛn!" 12 Cuɛ wee, " 'Cu gat gueer. ' Cu met tee mi läti kä jɛ kɛ ɤöö ɛn täämɛ cä jɛ ku thuŋ ŋa̲c i luthi Kuoth ni kɛ guecdä min nɛ̈ɛ̈nä ji, kɛ min 'keni ɤä pen gatdu, gat kɛl ni kä rɔa." 13 Cu Abɛraam wi̲cdɛ jiac nhial, cuɛ liɛɛc, cuɛ tut dɛ̈ɛ̈l nɛn jɔɔdɛ caa tuɔ̲ŋkɛ rɔk ɛ but but. Cu Abɛraam wä, cuɛ tut dɛ̈ɛ̈l ka̲n cuɛ jɛ näk kɛ gua̲a̲ gatdɛ a la loor Kuɔth. 14 Cu Abɛraam gua̲a̲th ɛmɔ coo cɔl i "Bi Kuoth mi görkɛ ŋun." Cet kɛ min la larkɛ täämɛ, i

(Page 73)
"Wii pa̲a̲m Jaopa baa min görkɛ ŋun." 15 Kä cu jääk Jaopa Abaraam cɔl kɛ rɛwdɛ nhial, 16 cuɛ wee, "Ci Jaopa jɛ lar, Ɣän cä jɛ yac kɛ ciötdä kɛ ɤöö ci nɛmɛ la̲t a 'keni ɤä pen gat, gatdu in kɛl kä rɔa, 17 Ɣän bä ji poth ɛlo̲ŋ. Bä Kuayku jak kä ŋuan a bikɛ mat cet kɛ kuɛl kɛnɛɛ liɛt yiëër, kä bi kuayku ciëëŋ ji tɛ̈riɛn ka̲n. 18 Baa dör ɤɔaa diaal poth kɛ kuayku kɛ ɤöö ci ji̲n mi cä la̲r i la̲t." 19 Cu Abɛraam coo luny kä ŋuɛ̈tnikɛ, cukɛ jiɛɛn cukɛ wä kä Birciiba kɛɛl. Cu Abɛraam cieŋ kä Birciiba. 20 Kɛ kɔr ŋɔaani tɔtɔ cuaa Abɛraam jiök, "Guic ɛ, a mäni Milika cɛ dämuɔɔr ni Nayɔr diëth gaat: 21 Adh in la kɛ̲̈ɛ̲̈dɛ, kɛ Bädh in la däman, kɛɛ Kɛmuɛl mi la gua̲n Aram, 22 kɛɛ Cɛthɛt, Hadhɔw, kɛ Pildac, kɛɛ Jitɛlap, kɛɛ Bɛthuɛl." 23 Cu Bɛthuɛl a gua̲n Ribɛkä. Gaat da̲ŋ bädäk titi cu Milika kɛ diëth Nayɔr däman Abɛraam. 24 Cu luɔmdɛ mi cɔal i Ruma gaat dieth kɛ jɛ: Tiba, Gaam Taac kɛɛ Maaka.
(Page 74)
Cio̲o̲k 23
1 Run dɔŋä Thɛyrä diaal kɛ kuɔ̲r wi̲cdɛ jɛn rɛw wi̲cdɛ bärɔw. Titi kɛ kɛn pek runi teekä Thɛyrä. 2 Cu Thɛyrä li̲w kä Kiri-yath-arba mi cɔal i Hɛbɛrɔn muun Kɛynɛn. Cu Abɛraam gua̲a̲ pärɛ thi̲n, cuɛ ji Hitayt jiök, 4 "Ɣän lapä ja̲l mi cieŋ rɛydun, muɔcɛ ɤä gua̲a̲th rɛydun mi bä raandä kuony thi̲n, bɛ jiɛɛn waandä." 5 Cu ji Hitayt ɛ luɔ̲c Abɛraam, 6 "Liŋ ruacda, kuäär, ji̲n lapi kuäär mi di̲i̲t rɛyda, kuony raandu kɔ̲kä min gɔaa ni jɛn kä kɔ̲a̲k. Thilɛ raan kä kɔ mi bi ji pen duŋdɛ, kä thilɛ raan kä kɛ mi bi ji gaŋ kɛ kuɔ̲ny randu." 7 Täämɛ cu Abɛraam rɔ jiɛc, cuɛ rɔɔdɛ goŋ nhiam ji Hitayt tin la ji muɔ̲ɔ̲n ɛmɔ. 8 Kä cuɛ kɛ jiök, "Mi ci yɛn ɛ ku nhɔk ɛn ɤöö bä raandä cak wä kuony a bɛ thil waandä, liɛŋɛ nɛmɛ, thiëcɛ Epɛrɔn, gat Dhoar, kɛ kui̲cdä. 9 Kɛ ɤöö deeyɛ ɤä ka̲m kɔa̲a̲k in te kä Mɛkpi̲i̲lä min la duŋdɛ. Kɔ̲a̲a̲k ɛmɔ jɛn a kui̲c kakädɛ. A jɛ kam ɛ ɤä kɛ pek ko̲kädɛ kɛɛliw nhiamdun a la duŋdä kɛ kui̲c kunykä nath."
(Page 75)
10 Täämɛ Epɛrɔn tëë nyuurä däär ji Hitayt. Cu Epɛrɔn raan ji Hitayt Abɛraam jiök, a liŋ ji Hitayt ɛ a mäni nɛy tëë wä wi̲c, ll cuɛ wee, " 'Ci ɛɛ jɛn, kuäärä, liŋ ɛ, bää k̲am i ɛn kak mäni kɔ̲a̲a̲k in te thi̲n. Bä jɛ ka̲m i nhiam nɛɛnikɔ diaal. Ku raandu kuony." 12 Cu Abɛraam rɔɔdɛ goŋ nhiam ji muɔ̲ɔ̲n ɛmɔ, 13 kä cuɛ Epɛrɔn jiök a liɛŋkɛ ɛ ji muɔ̲ɔ̲n ɛmɔ, "Mi bi ji̲n ɛ nhɔk, liŋ ruacdä, ɤän bä ji ka̲m pek ko̲kä kakäädu ɛmɔ kɛɛliw. Gɔaa ni ɤöö käni yio̲wkä kɛ ɤöö bä raandä coo wä kuony thi̲n." 14 Cu Epɛrɔn ɛ luɔ̲c Abɛraam, 15 Kuäärä, liŋ ruacdä, thuɔny muɔ̲ɔ̲n mi pek ko̲kädɛ theemni göölä ti kur ŋuaan, lotɛ ni ŋu kamdan? Kuony ni jɔakdu. 16 Cu Abɛraam ruacdiɛn mat kɛnɛɛ Epɛrɔn. Cu Abɛraam pek yio̲o̲wni ti cɛ lar a liŋkɛ ɛ ji Hitayt thɛm. Cukaa yio̲w ti kur ŋuaan cet kɛ theem ni ji ko̲kä. 17 Cua kak Epɛrɔn kä Mɛkpi̲i̲lä mi tee lotä känykä ca̲ŋ kä Mɛ̈mɛrɛy ka̲m Abɛraam a la duŋdɛ nhiam ji Hitayt kɛnɛ nhiam nɛɛni diaal tëë ci wä wi̲c.
(Page 76)
18 Cuaa jɛ ka̲m kak kɛɛl kɛnɛ kɔ̲a̲a̲k in te rɛydɛ, a mäni jiɛn diaal ti te rɛy kakä kɛɛliw. 19 Kɛ kɔr gua̲th ɛmɔ cu Abɛraam ciekdɛ ni Thɛyrä kuony kɔ̲kä mi te rɛy kakä Mɛkpi̲i̲lä mi te kui̲c Mɛ̈mɛrɛy kä käny ca̲ŋ min cɔal i Hɛpɛrɛn muun Kɛynɛn. 20 Cuaa kak kɛnɛ kɔ̲a̲a̲k in te rɛydɛ ka̲m Abɛraam a la duŋdɛ kɛ kui̲c kunykä nɛɛnikɛ ɛ ji Hitayt.
Cio̲o̲k 24
1 Täämɛ ci Abɛraam ku dɔŋ a ci runkɛ ŋuan ɛlo̲ŋ, kä ci Jaopa jɛ poth kɛ ŋɔak diaal. 2 Cu Abɛraam läätdɛ mi di̲t ni jɛn gɔɔlɛ min te ŋɔak diaal tetädɛ jiök, "Kueŋni tetdu taatdä." 3 Kä bä ji jak kä yaac i rɔɔdu kɛ ciöt Jaopa, Kuoth nhial kɛnɛ piny, i 'ci ji̲n ciek gatdä bi ka̲n kä nyier ji Kɛynɛn ti ciëŋä rɛydiɛn ti. 4 Ji̲n bi wä ni ro̲o̲la kä watkä bi ciek gatdä ni Aydhɛk wä ka̲n thi̲n." 5 Cu läät ɛmɔ jɛ jiök, "Dɔ̲ŋ 'ci ciek ɛ bi nhɔk i guurɛ ɤä a bɛ ben muun ɛmɛ. E ji̲n i bä gatdu luɔc ni muundun ëë kɔni ben thi̲n?"
(Page 77)
6 Cu Abɛraam ɛ jiök, "Di̲li jɛ guec i 'ci gatdä bi luɔc thɔ̲ŋ ɛmi. 7 Jaopa Kuoth nhial, mëë kän ɤä ni dueel gua̲a̲r kɛnɛ mun ëë diëthkɛ ɤä thi̲n, kä cuɛ ruac kɛ ɤä cuɛ rɔ yac i bä mun ɛmɛ ka̲m kuayku, bɛ jääkdɛ jäk kä nhiamdu, bi gatdä kuën ciek ɛn thɔ̲ŋ ɛmi. 8 Kä mi 'ci ciek ruacdu bi liŋ 'ci ya̲cdä nɛmɛ bi lɛ̈ɛ̈ wi̲cdu, duŋdɛ ɤöö 'ci gatdä bi met naŋ thɔ̲ŋ ɛmi." 9 Cu läät ɛmɔ tetdɛ coo kuëŋ taat Abɛraam in la kuäärɛ, cuɛ rɔ yac kä duɔ̲ɔ̲r ɛmɛ. 10 Cu läät ɛmɔ thɔ̲a̲rɔ̲a̲a̲li kua̲rɛ da̲ŋ wäl ka̲n, cuɛ coo jiɛɛn. Kä cuɛ muc ŋɔaani diaal tin gɔw ni kɛn ka̲n kä kuäärɛ, cuɛ ku tɛth piny, cuɛ wä ro̲o̲l mi cɔal i Mɛthɛ-pɔ-tɛmiyä wi̲c wutä mi cɔal i Nayɔr. 11 Cuɛ thɔ̲rɔ̲l jak kä yiɛthɛ mua̲a̲lkɛ piny wi̲c jiɛw jɔk wec kɛ thiaŋ, gua̲a̲th in la män a wä jiɔm kɛ pi kɛ jɛ. 12 Kä cuɛ wee, "Aɤ Jaopa, Kuoth kua̲rä ni Abɛraam, jak ni ɤä kä jäl kɛ cio̲o̲k cuëëc walɛ, ɤän la̲ŋä ni Ji, nyuthni nhökdu min 'ci rɔ wany kuäärä ni Abɛraam. 13 Nɛn ɤä, cuɔ̲ŋä kut jiɛw, kä nyier ji wec a bëëni bikɛ pi ben jiɔm.
(Page 78)
14 Jak ni nyam ɛ bä jiökɔ, i Moc dhaaru pi, bä maath, kä bɛ ɤä jiök, i Mäthni, kä bä thɔ̲a̲rɔ̲a̲a̲liku ma̲ath, kä jɛn nyam in ci mɛk kɛ kui̲c jäŋädu ni Aydhɛk. Bä jɛ coo ŋa̲c kɛ jɛn nɛmɛ, i ci nhökdu min 'ci ro wany nyuɔ̲th kuäärä." 15 Kä a ŋotɛ 'kɛnɛ ni thuɔ̲k kɛ ruac, nɛn ɛ, Ribɛkä, nya Bɛthuɛl gat ciëk mi cɔal i Milka mi la ciek Nayɔr däman Abɛraam, cuɛ ben, te dhaar pi̲i̲nidɛ wukädɛ. 16 E nyam mi tee maan mi gɔaa guecdɛ. E nyam mi ka̲n guëër ɛ wut, thilɛ wut mi ci met niɛɛn kɛ jɛ. Cuɛ wä piny po̲mä jiɛw, cuɛ dhaarɛ moc pi, cuɛ luny nhial. 17 Cu läät ɛmɔ coo riŋ, wëë jɛ lor, cuɛ wee, "Ŋɔali ɤä moc pi ti tɔt ti maathä kɛɛ dhaaru." 18 Cuɛ wee, "Mäthni, kuäärä." Cuɛ dhaarɛ la̲th piny kɛ pɛ̈th, cuɛ jɛ moc. 19 Mëë cɛ thuɔ̲k kɛ muɔ̲cdɛ cuɛ wee, "Bä thɔ̲a̲rɔ̲a̲a̲liku moc pi, bä kɛ päl a cikɛ kay." 20 Cuɛ dhaarɛ dap pɛ̈th kɛ woc gua̲a̲ ma̲th leeyni, kä cuɛ rɔ lɛ nyɔk kɛ riŋ wi̲c jiɛw,
(Page 79)
cuɛ pi ti ro̲ŋ lɛ wä wɛ̲̈ɛ̲̈ kɛ kui̲c thɔ̲a̲rɔ̲a̲a̲li diaal. 21 Cu wut ɛmɔ jɛ diel guec kɛ biɛt, tiitɛ ni ɤöö mi ci Jaopa jɛ jak kä jäl kɛ cio̲o̲k cuëëc kiɛ 'ci ɛɛ jɛn. 22 Mëë ci thɔ̲a̲rwɔ̲a̲a̲li ku thuɔ̲k kɛ ma̲th cu wut ɛmɔ ciɛk wuɔ̲m mi da̲a̲p mi theemdɛ nuth yieethä mi cɔal i cɛkɔl ka̲n, kɛ ciik wuɔ̲ɔ̲knikɛ da̲ŋ rɛw ti theemnikiɛn cɛkɔlni da̲ŋ wäl. 23 Cuɛ wee, "E ji̲n nya ŋa? Läri jɛ ɤä. Tëë kɛ gua̲a̲th mi dëëkɔ wä nyuur thi̲n gɔɔl guur?" 24 Cuɛ loc, "E ɤän nya Bɛthuɛl, gat ciëk mi cɔal i Milka mi dieethɛ kɛɛ wut mi cɔal i Nayɔr, " 25 kä cuɛ wee, "Gua̲a̲th a thi̲n kɛ kui̲c thɔ̲a̲rɔ̲a̲a̲likun kɛnɛ ti cam kɛn kɛ, kä kɔn a kɛ gua̲a̲th mi ro̲ŋ kɛ kui̲cdun." 26 Cu wut ɛmɔ wi̲cdɛ guɔ̲l piny, cuɛ Jaopa puany. 27 Cuɛ wee, "Baa Jaopa poth, Kuoth kua̲rä ni Abɛraam, mi 'ken nhokdɛ mi 'ci rɔ wany kɛnɛ ruacdɛ min cuŋ ba̲ny piny. Kä a mäni ɤän bä ci Jaopa ɤä böth dup mi wä dueel watä kua̲rä."
(Page 80)
28 Cu nyam ɛmɔ coo riŋ, cuɛ ciëëmäni wä la̲t ŋɔak diaal titi. 29 Ribɛkä tëë kɛ däman mi cɔal i Lɛybɛn. Cu Lɛybɛn riŋ wi̲c jiɛw gua̲a̲ te wut ɛmɔ thi̲n. 30 Mëë cɛɛ ciɛk wuɔ̲m nɛn kɛnɛ ciik wuɔ̲ɔ̲kni nyiman, kä mëë cɛ ruac nyiman ni Ribɛkä liŋ i ci wut ɛmɔ ruac inɔnɔ, cuɛ coo wä kä wut ɛmɔ, kä cuɛ läät ɛmɔ nɛn cuŋɛ gekä thɔ̲a̲rɔ̲a̲a̲l wi̲c jiɛw. 31 Cuɛ wee, "Bër dhɔra, ji̲n ram mi caa poth ɛ Jaopa. E ŋu cuŋi ni dɔɔrɔ jɔɔ wec ɔ? kɛ ɤöö cä duel rial ikä kɛnɛ gua̲a̲th kɛ kui̲c thɔ̲a̲rɔ̲a̲a̲li." 32 Cu wut ɛmɔ ku ben dueel, cu Lɛybɛn yieen jɔak thɔ̲a̲rɔ̲a̲a̲li kɛnɛɛ kuak lakdiɛn lony, kä cuɛ thɔ̲a̲rɔ̲a̲a̲li moc gua̲a̲th kɛnɛ mi cam kɛn ɛ. Kä cuɛ jɛ moc pi ti kakkɛ ciökɛ kɛnɛ ciök nɛɛni tëë jäl kɛ jɛ kɛɛl. 33 Kä cuaa moc kɛ mi camɛ, cuɛ wee, "Ɣän 'cä bi mi̲th a ka̲n min be kä ɤä ni la̲r yɛ." Cu Lɛyben wee, "Ruacni." 34 Cuɛ wee, "E ɤän läät Abɛraam." 35 Jaopa cɛ kuäärä poth ɛlo̲ŋ a caa ram mi di̲i̲t. Cɛ jɛ moc kɛ bäny deet kɛnɛ bäny ɤɔ̲ɔ̲k, kɛɛ da̲a̲p
(Page 81)
kɛnɛ yio̲w, kɛ la̲a̲t wutni kɛnɛ la̲a̲t mään, kɛɛ muɔ̲li. 36 Kä Thɛyrä, ciek kua̲rä, cɛ gat dieth kɛ jɛ kɛ gua̲a̲th ëë cɛ ku thuŋ dɔŋ. Kä ni kɛ jɛn gat ɛmɔ cɛ ŋɔakɛ diaal ku lɛ ka̲m jɛ. 37 Cu kuäärä ɤä jak kä yaacä rɔ cuɛ wee, 'Ci ji̲n ciek gatdä bi ka̲n kä nyier ji Kɛynɛn ti ciëŋä rɛydiɛn ti. 38 Kä bi wä ni gɔɔl gua̲a̲r kɛnɛ watkɔ, bi ciek gatdä wä ka̲n thi̲n. 39 Cuaa kuäärä jiök, Dɔɔ 'ci ciek ruacdä bi nhɔk a bɛ ɤä guɔ̲ɔ̲r. 40 Kä cuɛ ɤä jiök, "Jaopa, ram in ta̲a̲ nhiamdɛ, bɛ jääkdɛ ja̲k kɛ ji kɛɛl, bɛ ji jak kä jäl kɛ cio̲o̲k cuëëc, bi gatdä wä kuën ciek gɔɔl gua̲a̲r kɛnɛ watdɔ. 41 Mï wä nɔmɔ rɔɔdɛ wä lot 'ci ya̲cdä bi laa wi̲cdu mi wii wä ni kä watkɔ. Mi 'cikɛ jɛ bi ka̲m ji,' ci ya̲cdä bi aa wi̲cdu. 42 Cä ben wi̲c jiɛw ɛmɛ, cuaa wee, Aɤ Jaopa, Kuoth kuäärä ni Abɛraam, täämɛ mi bi Ji̲n ɤä naŋ kɛ cio̲o̲k cuëëc 43 guic ɛ, ɤän ta̲a̲ cuŋä gekä jiɛw ɛmɛ, jakni nyam ɛ jutɛ bi pi ben jiɔmɔ min bä jiök, i Jakni ɤä kä ma̲thä kɛ pi dharu, 44 kä bɛ ɤä jiök, i
(Page 82)
Mäthni, kä bä thɔ̲a̲rɔ̲a̲a̲liku ma̲a̲th. Kä kuaa jɛn ciek in ci Jaopa jɛ mɛk kɛ kui̲c gatä kua̲rä. 45 Kä a ŋuɔtä 'ken ruac in latä kɛ lɔcdä thuuk, nɛn ɛ, cu Ribɛkä ben raar wi̲c kɛɛ dhaar pi̲i̲nidɛ wukädɛ, kä cuɛ wä piny po̲mä jiɛw, cuɛ pi wä jiɔm. Cuaa jɛ jiök, Ŋɔali ɤä moc pi ti maathä. 46 Cuɛ dhaar dap wuɔny piny wukädɛ, cuɛ wee, Mäthni, kä bä thɔ̲a̲rɔ̲a̲a̲liku ma̲a̲th bä. 47 Cu ɤän ɛ thiec, i E ji̲n nya ŋa? Cuɛ wee, E ɤän nya Bɛthuɛl in la gat Nayɔr, mëë dieethɛ kɛ ciek mi cɔl i Milka. Kä cuaa wumdɛ coo moc kɛɛ ciɛk kɛnɛɛ ciik wuɔ̲ɔ̲kni. 48 Cuaa wi̲cdä coo guɔ̲l piny puanyä Jaopa, kä cuaa Jaopa poth ɛn Kuoth kua̲rä ni Abɛraam mëë bo̲o̲th ɤä kɛ cio̲o̲k cuëëc a bä ben ka̲n ni nya watä kua̲rä kɛ ɤöö baa ciek gatdɛ. 49 Täämɛ läri jɛ ɤä, mi bi mi gɔaa lät kä kuäärä, lar ɛ , kä mi 'ci ɛɛ jɛn, läri jɛ ɤä kɛ ɤöö bä rɔ coo ŋäc kä kui̲c mi ɛn bä rɔ ri̲t kɛ cio̲o̲k cuëëc kiɛ kɛ cio̲o̲k caam." 50 Kä cu Lɛybɛn kɛnɛ Bɛthuɛl ɛ loc, "Nɛmɛ bëë kä Jaopa,
(Page 83)
thilɛ kɔ ŋu thi̲n, thil mi gɔaa kiɛɛ mi jiääk mi dëëkɔ la̲r ji thi̲n. 51 Nɛn ɛ, Ribɛka a nhiamdu, käni ɛ, naŋ ɛ, jakni jɛ kä ciek gatä kua̲ru cet kɛ mi ci Jaopa jɛ la̲r ji." 52 Mëë ci läät Abɛraam ruacdiɛn liŋ cuɛ rɔ goŋ nhiam Jaopa. 53 Kä cu läät ɛmɔ yio̲w pua̲a̲ny nath ti gɔw ka̲m raar, yio̲w ti caa täth kɛɛ da̲a̲p kɛnɛɛ mi cɔal i thilbɛr, kɛɛ bieeyni, cuɛ kɛ ka̲m Ribɛkä. Kä cuɛ däman Ribɛkä kɛnɛ man ni moc yio̲w pua̲a̲ny ti di̲t kökdiɛn bä. 54 Kä jɛn kɛnɛ nɛɛkɛ ti te kɛ jɛ kɛɛl cukɛ mi̲th, kä cukɛ maath, cukɛ niɛɛn ɛn thɔ̲ŋ ɛmi. Mëë cikɛ keer kɛ runwaŋ cuɛ wee, "A luɔcä kä kuäärä." 55 Cu däman Ribɛkä kɛnɛ man ɛ lar, "A nyaadä te kɛɛl kɛ kɔ kɛ gua̲a̲ tɔt cet kɛ pek ni̲ni da̲ŋ wäl, be ku lɛ wä." 56 Kä cuɛ kɛ jiök, "Cuayɛ ɤä gal, aa ku cet ni kɛ min ci Jaopa ɤä nööŋ kɛ cio̲o̲k cuëëc. Aa wa̲a̲ kɛ ɤöö bä loc kä kuäärä." 57 Kä cu kɛn ɛ jiök, "A kɔ cɔalkɔ nyal, bɛ rieetdɛ ben lar ɛ jɛn."
(Page 84)
58 Cukɛ RIbɛkä jäk kä raan mëë ci Ribɛkä cop cu kɛn ɛ thiec, "Ji̲n go̲o̲ri ɤöö bi yɛn wä kɛɛl täämɛ, yɛnɛ wut ɛmɛ?" Cuɛ wee, "Ɣän bä wä kɛ jɛ kɛɛl." 59 Cukɛ nyimandiɛn ni Ribɛkä coo jak kä wä, kɛnɛ nya la̲tdɛ kɛ läät Abɛraam kɛnɛ nɛɛkɛ. 60 kä cukɛ RIbɛkä poth, cukɛ jɛ jiök, "Nyimanda, bi ji̲n a man kuri ti nyin ŋuan, kä bi kuayku ji tɛ̈riɛn ciëëŋkiɛn ka̲n." 61 Täämɛ Ribɛkä kɛnɛ la̲a̲tkɛ cukɛ ro jiɛc, cukɛ kɔt jio̲kni thɔ̲a̲rɔ̲a̲a̲likɛn, kä cukɛ wut ɛmɔ guɔ̲ɔ̲r. Cu läät ɛmɔ Ribɛkä coo ka̲n inɔnɔ, kä cuɛ wä dupdɛ. 62 Täämɛ Aydhɛk bëë wi̲c mi cɔal i Bi-ri-la-hay-rɔy, cuɛ wä cieŋ gua̲th mi cɔal i Nɛkɛp. 63 Cu Aydhɛk wä raar kɛ thiaŋ, wëë wi̲cdɛ car rɛy dɔaar. Cuɛ wi̲cdɛ kap, cuɛ thɔ̲a̲rɔ̲a̲a̲li nɛn, bäkɛ. 64 Kä cu Ribɛkä wi̲cdɛ kap mëë cɛ Aydhɛk nɛn, cuɛ ben piny jɔɔ thɔ̲a̲rɔ̲a̲a̲li. 65 Kä cuɛ läät Abɛraam jiök, "E ŋa ɛn nimi wutɛ jäli rɛy kakä mi bä kä kɔni?" Cu läät ɛmɔ wee, "E jɛn kuäärä."
(Page 85)
Cuɛ bi̲i̲ydɛ mi töp ka̲n, cuɛ rɔ coo kum kɛ jɛ. 66 Kä cu läät ɛmɔ Aydhɛk la̲t ŋɔak diaal tëë cɛ la̲t. 67 Cu Aydhɛk ɛ coo nööŋ dueelɛ. Cuɛ Ribɛkä coo ka̲n a la ciekdɛ, kä cuɛ jɛ nhɔk rɛy lɔaacdɛ. Täämɛ cuaa Aydhɛk coo kɔk kɛ kɔr lieth man inɔ.
Cio̲o̲k 25
1 Cu Abɛraam ciek mi cɔal i Kɛtura ka̲n. 2 Cuɛ gaat dieth kɛ jɛ: Dhimɛran, Jɔkcan, Nɛydan, Midiyɛn, Ecabak kɛɛ Cuwa. 3 Jɔkcan cuaa gua̲n Cipä kɛnɛ Dɛydan. Gaat Dɛydan cuaa Acurim kɛɛ Lɛtucim, kɛɛ Lɛyumim. 4 Gaat Midiyɛn cuaa Epa, kɛɛ Epär, kɛɛ Anɔk, kɛɛ Abida, kɛɛ Eldaa. Titi diaal kɛ kɛn gaat Kɛtura. 5 Kä cu Abɛraam ŋɔakɛ diaal tëë te kɛ jɛ ka̲m Aydhɛk. 6 Cu Abɛraam gaatkɛ tin kɔŋ tin la gaat luɔmnikɛ moc kɛ muc, kä cuɛ kɛ tuk kut gatdɛ ni Aydhɛk ni ɛn gua̲a̲th ëë ŋotɛ kɛ mi ciɛŋɛ ni cieŋ ëë te kui̲cɔ wëë kä käny ca̲ŋɔ. 7 Titi kɛ kɛn run tɛɛkä Abɛraam run ti kuɔ̲r kɛl wi̲cdɛ jɛn bärɔw wi̲cdɛ dhieec.
(Page 86)
8 Cu Abɛraam yiëëdɛ ku ŋuɔɔk, cuɛ li̲w dɔŋä mi di̲i̲t. Cuaa wut mi dɔaaŋ kɛ run ti nyin ŋuan, cuɛ rɔɔdɛ ku ma̲t nɛɛkiɛn. 9 Kä cuɔ Abɛraam kony ɛ gaatkɛ Aydhɛk kɛnɛ Icmɛyɛl. Cu kɛn ɛ kony rɛy kɔ̲kä pa̲a̲m Mckpi̲i̲lä muun Epɛrɔn gat Dhoar min la Hitayt mi te kui̲c käny ca̲ŋ kä Mɛ̈mɛrɛy. 10 E jɛn muun ëë ci Abɛraam ɛ kɔk kä gaat Hitayt, ɛ jɛn cuaa Abɛraam kony thi̲n kɛnɛ ciekdɛ ni Thɛyrä mɔ. 11 Kɛ kɔr lieth Abɛraam Kuoth cuɛ gatdɛ ni Aydhɛk poth, kä cu Aydhɛk cieŋ muun Bi-ri-la-hay-rɔy. 12 Täämɛ titi kɛ kɛn kuay bëëri gan Icmɛyɛl ëë la gat Abɛraam mëë diethɛ kɛ nya rööl Ijipt mi cɔal i Hagar mëë la nya la̲t ciëk Abɛraam ni Thɛyrä. 13 Kä titi kɛ kɛn ciööt gan Icmɛyɛl, ciöötkiɛn tin guɔ̲rkɛ ro ni bëërikiɛn. Gat Icmɛyɛl in kɛ̲̈ɛ̲̈ cɔalɛ Nɛ-ba-yɔth kɛnɛ Kɛydar, kɛ Adɛ-bɛɛl kɛ Mi-pɛ-tham, 14 kɛ Micɛma, kɛnɛ Dumä, kɛ Mathä, 15 kɛ Hɛydat, kɛnɛ Tɛmä, kɛ Jɛtur, kɛ Nɛypic, kɛnɛ Kɛdɛmä.
(Page 87)
16 Titi kɛ kɛn gaat Icmɛyɛl, kä titi kɛ kɛn ciöötkiɛn kɛɛl kɛ guäth wi̲i̲nikiɛn kɛnɛ thuk duelikiɛn, kɛ gaat dieelikiɛn kɛ dörkiɛn. 17 Kä titi kɛ kɛn run teekä Icmɛyɛl wi̲i̲ muɔ̲ɔ̲n run ti kuɔ̲r kɛl wi̲ɔdɛ jɛn diɔ̲k wi̲cdɛ bärɔw. Cuɛ coo li̲w, kä cuɛ yiëëdɛ ŋok cuɛ li̲w, cuɛ rɔɔdɛ ma̲t watkiɛn. 18 Cukɛ cieŋ kä Hapilä a räth ni kä Cur min lot ni Ijipt lotä Thiriyä kä käny ca̲ŋ. Cuɛ wä pua̲t kui̲c nɛɛnikiɛn. 19 Titi kɛ kɛn kuay Aydhɛk in la gat Abɛraam. Abɛraam ɛ jɛn gua̲n Aydhɛk. 20 Aydhɛk tëë kɛ run ti jɛn ŋuaan mëë kuɛnɛ Ribɛkä nya Bɛthuɛl, mëë la raan Thiriyä wi̲c mi cɔal i Pɛy-dɛn-ɛram nyiman Lɛybɛn raan Thiriyä. 21 Kä cu Aydhɛk Jaopa läŋ kɛ kui̲c ciëkdɛ kɛ ɤöö thilɛ jɛ gat. Kä cu Jaopa la̲ŋdɛ liŋ, cu ciekdɛ ni Ribɛkä cu ruët. 22 Cu gaat dhuɔ̲ɔ̲c jiidɛ, kä cuɛ wee, "Mi bɛ tee inɔ, bä ku lɛ lɛl ni ŋu teekä?" Cuɛ Jaopa wä thiec. 23 Cu Jaopa jɛ jiök, "Dör da̲ŋ rɛw a jiidu, dör da̲ŋ rɛw ti bi ji̲n kɛ dieth, baa kɛ da̲a̲k,
(Page 88)
bi kɛl min dɔdiɛn leny kɛ buɔ̲m, bi gat in gur bo̲o̲thä kɛ̲̈ɛ̲̈ yiɛn. 24 Kä mëë ci gua̲a̲th dapkädɛ cop, liɛŋɛ jɛ, cu cuɛ̈ɛ̈k da̲ŋ rɛw jɔɔc jiidɛ. 25 Cu gat in bo̲th ni jɛn käny raar a kuɛɛ laa yua̲a̲l, tith puɔ̲nydɛ ɛcuät kɛ nhiam. Cukɛ ciötdɛ coo cɔl i Ithɔɔ. 26 Kä kɛ kɔrɛ cu kɛn ɛ cɔl i Jɛykɔp. En guäth ɛmɔ ci Aydhɛk runkɛ ku thuŋ a jɛn bäkɛl mëë dieethɛ gaatkɛ. 27 Mëë ci dhɔɔl tɔtɔ ku piith a cikaa wutni, Ithɔɔ cuɛ rɔ ŋieec kɛ ka̲k leeyni ɛlo̲ŋ, cuɛ cuaa raan dɔaar. Kä kɛ gua̲a̲th ëë te Ithɔɔ inɔ, cu Jɛykɔp a ram mi bit bit mi laa ciɛŋ ni duel. 28 Täämɛ Aydhɛk nhɔkɛ Ithɔɔ ɛlo̲ŋ kɛ ɤöö laa jɛ a no̲ŋɛ mi camɛ dɔɔr, kä Ribɛkä nhɔkɛ ni Jɛykɔp. 29 Kɛ cäŋ kɛl cu Jɛykɔp cuɛy thal, kä mëë ci Ithɔɔ luny jɔk guäth ëë cɛ wä kak thi̲n, cuɛ ben a ci buɔth ɛ näk. 30 Kä cu Ithɔɔ Jɛykɔp jiök, "Ŋɔali ɤä moc kä cuɛy ti dɛɛr titi kɛ ɤöö liewä kɛɛ buɔth.
(Page 89)
Kɛ kui̲c nɛmɛkä cuaa jɛ cuaa cɔalkɛ i Idɔm. 31 Cu Jɛykɔp wee, "Kɔni ɤä kök puɔ̲th di̲tä diëëthdu." 32 Cu Ithɔɔ wee, "Puɔ̲th di̲tä diëëthdä luɔtdɛ ŋu kɛ ɤä?" 33 Cu Jɛykɔp wee, Yac rɔ kɛ ɤä kɛɛ nhiam." Cuɛ rɔ coo yac inɔ, kä cuɛ puɔ̲th di̲tä diëëthdɛ coo kök Jɛykɔp. 34 Täämɛ cu Jɛykɔp Ithɔɔ coo ka̲m mieth kɛnɛ cuɛy, cuɛ mi̲th kä cuɛ maath, kä cuɛ wä dupdɛ. Cuɛ cuaa ɛn ca̲ny ëë cu Ithɔɔ ɛ coo caany ni puɔ̲th di̲tä diëëthdɛ inɔ.
Cio̲o̲k 26
1 Kä ɛn guäth ɛmɔ cu ro̲l ɛmɔ te kɛ buɔth mi di̲i̲t, mi la rɛw buath ëë ci kɔn ben mëë te Abɛraam wanɔ. Cu Aydhɛk wä ro̲o̲l mi cɔal i Gɛraar kä kuäär Pilithitiin mi cɔal i Abimɛlɛk. 2 Cu Jaopa rɔ nyuɔth ɛ, kä cuɛ jɛ jiök, " 'Cu wä kä Ijipt. Ji̲n wër, bi wä cieŋ ro̲o̲l mi bi Ɣän ɛ la̲r i. 3 Cieŋ ni muun ɛmɛ, kä bä te kɛɛl kɛ ji, bä ji poth, bä muɔ̲n diaal titi ka̲m ji mäni kuayku, kɛ ɤöö bä guok mi cä yac kɛ guurdɔɔŋ ni Abɛraam (unclear)uɔ̲p.
(Page 90)
4 Bä kuayku rep a bikɛ ŋuan cet kɛ kuɛl nhial, kä muɔ̲n diaal titi bi Ɣän kɛ ka̲m kuayku, kä dör diaal baa kɛ poth kɛ kuayku. 5 Kɛ ɤöö mëëdan la Abɛraam ruacdä a liŋ, kä rɔmɛ luëëkä kɛnɛ rui̲cdä a mäni ŋutkä." 6 Cu Aydhɛk coo cieŋ kä Gɛrar. 7 Kä cu ji wec ɛmɔ Aydhɛk thiec kɛ kui̲c ciëkdɛ, cuɛ kɛ jiök, i E nyimaar, kɛ min dualɛ kɛ ɤöö bɛ lar i E ciekdɛ kɛ ɤöö diiwɛ jɛ i dɔŋ dëë jɛ näk ɛ ji wec ɛmɔ kɛ kui̲c Ribɛkä, kɛ ɤöö jɛn ɛ ciek mi tee maan. 8 Mëë cɛ cieŋ thɔ̲ŋ ɛmi kɛ gua̲a̲th mi bäär cu Abimɛlɛk, kuäär ji Pilithitiin, Aydhɛk guic kɛ wernyin muɔŋkɛ kɛnɛ ciekdɛ ni Ribɛkä. 9 Kä cu Abimɛlɛk Aydhɛk cɔl, cuɛ jɛ jiök, "Liŋ ɛ ni kɛ thuɔ̲k pa̲ny, ciek ɛmɔ cä jɛ ŋa̲c i ɛ ciekdu a thil di̲w, kä ji̲n, ɛ ŋu ɛn ëë laari jɛ i ɛ nyimaar?" Cu Aydhɛk ɛ jiök, "Ɣän laarä jɛ inɔɛn ëë kɛ ɤöö ɛ ɤän i dɔ̲ŋ bä li̲w kɛ kui̲cdɛ." 10 Cu Abimɛlɛk wee, "E ŋu ɛn ɛ ci ji̲n ɛ lät kä kɔ me? Dee raan dhil niɔɔn kɛ ciekdu, kä dee ji̲n nɛy coo moc duer.
(Page 91)
11 Cu Abimɛlɛk nɛy diaal coo la̲r lär, i Mi wëë te kɛ raan miẅä wut ɛmɔ kɛnɛ ciekdɛ guëër, baa jɛ näk. 12 Cu Aydhɛk pieth kɛ kak ɛn muun ɛmɔ, cuɛ kɛ ŋɛɛr gua̲th ti la̲ny kɛ kuay ni kä kuɔ̲r. Cu Jaopa jɛ poth. 13 Cu wut ɛmɔ cuaa riäŋ riäŋ. Cu nyinkɛ wee mi rëpkɛ ro a baa ram mi ti̲l ti̲l. 14 Cuɛ te kɛ bäny ɤɔ̲ɔ̲k kɛnɛ bäny deet, kä cuɛ te kɛ gɔl mi di̲i̲t, kɛ kui̲c ɛmɔ cuaa jɛ nyir ɛ ji Pilithitiin kɛ ɤöö görkɛ ŋɔakɛ. 15 Kä jiɛwnikɛ diaal tëë caa tɛt ni wal ɛ la̲a̲t gua̲n ni Abɛraam ni mëë ŋot Abɛraam wanɔ, cuɔ kɛn diaal mol kɛ kɛ mun ɛ ji Pilithitiin. 16 Kä cu Abimɛlɛk Aydhɛk jiök, "Ji̲n, woc rɔɔdu kutda, jiɛni. Wër kɛ ɤöö ɛn täämɛ ci te kɛ buɔ̲m mi di̲i̲t ni jɛn kä buɔ̲mdä." 17 Kä cu Aydhɛk ɤoth wi̲cdiɛn, cuɛ rɔɔdɛ wä lät kä wecdɛ rɛy lo̲o̲lä Gɛraar, cuɛ cieŋ thi̲n. 18 Cu Aydhɛk jiɛwni tëë caa kɔn tɛt mëë te gua̲n ni Abɛraam wanɔ nyɔk kɛ tët, kɛ ɤöö ci ji Pilithitiin kɛ mol mëë ci Abɛraam li̲w.
(Page 92)
Kä cuɛ ciöötkiɛn tëë caa kɔn cɔɔl ni kɛ ɛ gua̲n ni Abɛraam nyɔk kɛ loc thi̲n. 19 Kä mëë ci la̲a̲t Aydhɛk rɛy lo̲o̲lä tɛt a cikɛ jiw mi te kɛ pi jek thi̲n, 20 cu yiëën ɤɔ̲ɔ̲k ji Gɛraar kɛnɛ yiëën ɤɔ̲ɔ̲k Aydhɛk coo gaak thi̲n, la ji Gɛraar ɛ a laar, i Pi kɛɛ nyinkɔ. Cuɛ jiw ɛmɔ coo cɔl i Ithɛk, kɛ ɤöö cikɛ gua̲a̲c kɛ jɛ. 21 Täämɛ cukɛ jiw dɔdiɛn tɛt, kä cukɛ lɛ ni gaak thi̲n bä, kä cuɛ ciötdɛ cɔl i Thitnä. 22 Kä cuɛ ɤöth ɛn wanɛmɔ, cuɛ jiw dɔdiɛn lɛ wä tɛt, kä 'kenkɛ lɛ gaak thi̲n ɛn jiw ɛmɔ. Kä cuɛ ciötdɛ cɔl i Rɛyoboth, cuɛ wee, "Kɛ ɤöö ci Jaopa gua̲a̲th rial ikä täämɛ kɛ kui̲cdan, banɛ ro dieth a gɔaa ɛn muun ɛmɛ. 23 Cuɛ jiɛɛn ɛn wanɛmɔ, cuɛ wä kä Birci̲i̲ba. 24 Kä cu Jaopa rɔɔdɛ nyuɔth jɛ kɛ jɛn wäär ɛmɔ, cuɛ wee, "E Jɛn Ɣän Kuoth guur ni Abɛraam. 'Cu dual kɛ ɤöö Ɣän a kɛɛl kɛ ji. Ɣän bä ji poth, kä bä kuayku jak kä ŋuan wii muɔ̲ɔ̲n kɛ kui̲c läätädä ni Abɛraam." 25 Cuɛ gua̲a̲th la̲t ɛn awanɛmɔ kɛ ɤöö baa Kuoth Jaopa na̲k ley thi̲n, kä cuɛ ciöt Jaopa cɔl thi̲n.
(Page 93)
Cuɛ ciëëndɛ pua̲t ɛn wanɛmɔ, kä cuɛ cuaa jɛn gua̲a̲th ëë cu la̲at Aydhɛk jiw tɛt thi̲n. 26 Cu Abimɛlɛk kɛnɛ määdɛ ni Ahu-dhath kɛ Picɔl in la kuäär rɛ̈mdɛ ben kä Gɛrar wäkɛ kä Aydhɛk. 27 Kä cu Aydhɛk kɛ jiök, "E ŋu go̲o̲r yɛn ɛ mɔ kä ɤä, kä ŋäc yɛn ɛ i nyir yɛn ɤä a cu yɛn ɛä tuk kutdun mëëdan?" 28 Cukɛ wee, "Kɔn cakɔ jɛ ku pay nɛn a gɔaa ɛn ɤöö Jaopa a kui̲idu. Cakɔ wec inɛ, Banɛ ro ku yac kamdan kɔn bakɔ guok la̲t kɛ ji, 29 kɛ jɛn ɤöö 'ci yɛn kɔ bi lät kä mi jiääk. ' Ka̲nkɔ ji guëër, thilɛ mi dɔ̲ŋ mi cakɔ lät kä ji ɛ ni mi gɔaa, kä cuaakɔ ji jak kä wä kɛ mal. Täämɛ ci yɛn kuaa nɛy ti caa poth ɛ Jaopa." 30 Cuɛ kɛ coo lät kä mi̲th, cukɛ mi̲th kä cukɛ maath. 31 Cukɛ keer kɛ runwaŋ, cukɛ ro ku yac kamnikiɛn. Cu Aydhɛk kɛ rial ikä kɛ kui̲c ja̲liɛn, cuɛ kɛ jak kä wä kɛ mal. 32 Ni kɛ jɛn cäŋ ɛmɔ cu läät Aydhɛk ben, kä cuɛ jɛ la̲r jiw mi ci kɛn ɛ tɛt, cuɛ jɛ la̲r ɤöö, Cakɔ pi jek thi̲n.
(Page 94)
33 Cuɛ jɛ cɔl i Ciba kɛ kui̲c ɛmɔ cua ciöt gua̲th ɛmɔ coo cɔl i Birci̲i̲ba mäni walɛ. 34 Mëë ci Ithɔɔ runkɛ a jɛn ŋuaan, cuɛ Judith ka̲n a la ciekdɛ, nya wutkä mi cɔal i Bɛɛri, raan Hitayt, kä cuɛ ciek dɔdiɛn mi cɔal i Ba-thɛ-math, nya wutä mi cɔal i Elɔn kuɛn bä. 35 Kä cukɛ tëk Ribɛkä kɛnɛ Aydhɛk jak kä bɛc ɛlo̲ŋ.
Cio̲o̲k 27
1 Mëë ci Aydhɛk ku dɔŋ a cɛ wäŋkɛ yäm, cuɛ kɛ̲̈ɛ̲̈dɛ ni Ithɔɔ cɔl, cuɛ wee, "Gatdä," cuɛ loc, "Ɣän ɛn." 2 Cuɛ wee, "Ɣän cä dɔŋ, kuecä cäŋ ɔ bi li̲w kɛ ɤä mɔ. 3 Täämɛ, käni yio̲wku kɛnɛ gök bäärädu kɛɛ daŋ bäärädu, wër käkni dɔɔr, bi ɤä wä na̲k ley, 4 kɛ ɤöö bi ɤä ben tha̲l ri̲ŋ mi com com min ŋäci i nhɔakä jɛ. No̲ŋni jɛ ɤä, bä ben mi̲th, kɛ ɤööɔ bä ji ben poth a 'ka̲n ni li̲w." 5 En guäth ɛmɔ Ribɛkä liŋɛ ji̲thdɛ kɛ min lat Aydhɛk ɛ kɛ gatdɛ ni Ithɔɔ. Mëë ci Ithɔɔ ku wä dɔɔr wëë kak kɛ ley mi bɛ nööŋ,
(Page 95)
6 cu Ribɛkä gatdɛ ni Jɛykɔp jiök, "Cä guur liŋ min ruakɛ kɛnɛ gatmuɔɔr ni Ithɔɔ i 7 No̲ŋni ɤä ri̲ŋ lɛ̲̈ɛ̲̈, bi ɤä ben tha̲l ri̲ŋ mi com com kɛ ɤöö bä jɛ ben cam. Bä ji poth nhiam Jaopa a ŋuɔtä 'ka̲n ni li̲w. 8 Kɛ kui̲c ɛmɔ liŋ rietdä, täämɛ cet kɛ mi bä la̲r ji, 9 "Wër rɛy deet, no̲ŋni dɛy bowni da̲ŋ rɛw ti cuath cuaath kɛ ɤöö ɤän bä guur tha̲l ri̲ŋ mi gɔaa mi nhɔkɛ. 10 Kä iyɔɔ bi ji̲n mieth ɛmɔ nöŋ guur kɛ ɤöö bɛɛ wä cam, kɛ ɤöö bɛ ji poth a 'kenɛ ni li̲w." 11 Kä cu Jɛykɔp ruac kɛ man ni Ribɛkä, cuɛ wee, "Nɛn ɛ, täämɛ maadi̲n, dämaar ni Ithɔɔ, 'ci nɛy cäät kɔnɛ jɛ kɛ ɤöö te puɔ̲nydɛ kɛ miem, kä puɔ̲nydä thilɛ miem, puɔthɛ. 12 Dɔɔ bi gua̲a̲r puɔ̲nydä thiap mi bɛ ɤä jek 'ci ɛɛ jɛn ɤän Ithɔɔ bɛ coo ŋa̲c i mɛ̈ɛ̈tä ni jɛ, bɛ coo lam ni̲ ɤä, 'cɛ bi lɛ poth ni yä." 13 Kä cu man ɛ jiök, "Lamdu baa wi̲cdä gatdä, a duŋdu la lieŋ ruacdä kä rɔa, wër no̲ŋni kɛ ɤä." 14 Cuɛ coo wä, cuɛ kɛ wä nöŋ man.
(Page 96)
Cu man ri̲ŋ mi com com min la gua̲n ɛ a nhɔk coo thal. 15 Täämɛ cu Ribɛkä bieeyni Ithɔɔ kɛ̲̈ɛ̲̈dɛ tin gɔw ni kɛn ka̲n, cuɛ kɛ la̲th puɔ̲ɔ̲ny gatdɛ min tɔt. 16 Kä cuɛ tuacni dɛy böwni la̲th tetnikɛ kɛnɛ gua̲a̲ puɔth ŋuäädɛ. 17 Cuɛ ri̲ŋ in com com indan kɛnɛ jurayni tin cɛ la̲t la̲th tetkä gatdɛ ni Jɛykɔp. 18 Cuɛ wä kä gua̲n, kä cuɛ gua̲n jiök, "Guandi̲n," cu gua̲n wee, "Ɣänɛ, gatdä," kä cuɛ jɛ thiec, i "E ji̲n ŋa?" 19 Cu Jɛykɔp gua̲n jiök, "E Ɣän gatdu min kɛ̲̈ɛ̲̈ ni Ithɔɔ. Täämɛ ɤän cä mëë ci ji̲n ɛ la̲r ɤä la̲t. Ji̲n jiec rɔɔdu, bi mi̲th kɛ ri̲ŋ ɛ cä nöŋ ji mɛ kɛ ɤöö bi ji̲n ɤä coo poth." 20 Kä cu Aydhɛk gatdɛ jiök, "Cu ji̲n nɔmɔ cu ŋɔal wä jek i di, gatdä?" Kä cuɛ wee, "Cä jɛ dap jek kɛ ɤöö Jaopa Kuothdan cɛ ɤä naŋ kɛ cio̲o̲k mi gɔaa." 21 Cu Aydhɛk Jɛykɔp jiök, "Ti̲i̲cni rɔ thiäkä, gatdä, kɛ ɤöö bä puɔ̲nydu ben thiap mi ɛ ji̲n Ithɔɔ kɛnɛ mi 'ci ɛ ji̲n, bɛ ben jɔɔc." 22 Kä cu Jɛykɔp coo wä kut gua̲n ni Aydhɛk.
(Page 97)
Min cɛ puɔ̲ny Jɛykɔp thiap inɛ cuɛ wee, "Ji̲n cäät jɔwdu kɛ jɔw Jɛykɔp, kä tetku cätkɛ kɛ tet Ithɔɔ." 23 Kä Aydhɛk 'kenɛ jɛ ŋic ɛn ɤöö ɛ Jɛykɔp kɛ ɤöö te tetkɛ kɛ miem cetkɛ däman ni Ithɔɔ, kä cuɛ Jɛykɔp coo poth. 24 Kä cuɛ jɛ thiec, "E ji̲n gatdä ni Ithɔɔ ɛpuc?" Cu Jɛykɔp wee, "Ɣɔ̲ɔ̲n,, ɛ ɤän." 25 Cuɛ jɛ jiök, "No̲ŋni jɛ ɤä kɛ ɤöö bä ben mi̲th kɛ ri̲ŋ gatdä, kä bä ji poth." Cu Jɛykɔp ri̲ŋ nööŋ nhiam gua̲n, cuɛ mi̲th kɛ ri̲ŋ, kä cuɛ jɛ nööŋ pi dɛɛni jiɛn, cuɛ maath. 26 Kä cu gua̲n ni Aydhɛk ɛ jiök, "Ji̲n, bër thiäkä täämɛ kɛ ɤöö bi ɤä ben cim, gatdä." 27 Cuɛ coo ben thiäkä, cuɛ jɛ cim, kä cuɛ ŋuäny bieydɛ ŋuäc, cuɛ jɛ poth, cuɛ wee, "Täämɛ nɛ̈nɛ jɛ, gatdä a ŋuäny puɔ̲nydɛ cet kɛ ŋuäny kakä dɔaar in caa poth ɛ 28 Jaopa. Bi Kuoth ji ka̲m thäc Kuɔth kɛnɛ thiɔl muɔ̲ɔ̲n kɛ bɛl ti ŋuan kɛnɛ kɔaaŋ 29 ti ŋuan. A nɛy diaal la la̲a̲tku, kä a dör diaal guɔŋkɛ ro kɛ ji.
(Page 98)
A ruic dämuɔɔri te tetkädu, kä a gaat muɔɔr guɔŋkɛ ro kɛ ji. Lam a kɛ nɛy tɔ lam ji tɔ, kä poth a kɛ nɛy tɔ puɔth ji tɔ." 30 Kä ni ɛɛn di̲n di̲i̲ni mëë ci Aydhɛk thuɔ̲k kɛ mi pothɛ Jɛ ykɔp, ni ɛɛn kac Jɛykɔp raar nhiam gua̲n ni Aydhɛk cu gat man ni Ithɔɔ ben rɛc, gua̲a̲ cɛ wä kak thi̲n. 31 Cuɛ ri̲ŋ mi gɔaa thal, kä cuɛ jɛ nöŋ gua̲n, cuɛ gua̲n jiök, "Jiɛc rɔɔdu, bi ji̲n mi̲th kɛ ri̲ŋ ɛ caa nöŋ ji mɛ ɛ gatdu kɛ ɤöö bi ji̲n ɤä poth." 32 Kä cu gua̲n ni Aydhɛk ɛ jiök, "E ji̲n ŋa?" Cuɛ wee, "E ɤän gatdu min kɛ̲̈ɛ̲̈ ni Ithɔɔ." 33 Cuɛ Aydhɛk coo lath kɛ kɛ̈c, cuɛ wee, "Kä ɛ ŋa ɛn in ci wä kak a bɛ ɤä nööŋ ri̲ŋ in cä cam a 'keni ni ben, ɤɔ̲ɔ̲n, kä cuɛ cuaa jɛn puɔ̲thdɛ?" 34 Mëë ci Ithɔɔ ruac gua̲n liŋ, cuɛ kɛ̈c a bɛ wak kɛ jɔw mi di̲i̲t ɛlo̲ŋ, cuɛ gua̲n jiök, "Aɤ guadi̲n, poth ɤä, mat ni ɤä puthä." 35 Kä cu gua̲n ɛ jiök, "Ci dämuɔɔr ben kä ɤä kɛ ca̲p pɛlkä a cɛ puɔ̲th in dëë poth ni ji ka̲n."
(Page 99)
36 Kä cu Ithɔɔ wee, "Täämɛ, 'kenɛ kuaa thuɔ̲k ɛn ɤöö caa ku yi̲k cɔal ni guäthdɛ i Jɛykɔp? Kɛ ɤöö jɛn täämɛ cɛ guäth da̲ŋ rɛw ka̲n kä ɤä kɛ ɤöö jɛn ce di̲t diëëthdä ka̲n, kä cɛ puɔ̲thdä lɛ ni ka̲n." Cuɛ gua̲n lɛ ni jiök, "Ji̲n, cuɛ thilɛ puɔ̲th mi cu ji̲n ɛ lɛ tɔ̲w kɛ kui̲cdä bä, guadi̲n?" 37 kä cu Aydhɛk Ithɔɔ jiök, "Liŋ ɛ, ɤän cä dämuɔɔr ku thuŋ jak kä ri̲i̲cdu, kä cä jɛ ka̲m gaat man diaal a la la̲a̲tkɛ, a mäni bɛl kɛnɛ kɔaaŋ cä kɛ ka̲m jɛ. Bä ŋu dɔdiɛn ku lɛ la̲t kɛ kui̲cdu, gatdä?" 38 Cu Ithɔɔ gua̲n jiök, "E jɛn thuɔ̲k puthä min te kɛ ji kä rɔaadɛ ɛn nɔmɔ, guadi̲n? Aɤ, nyɔk ɤä kɛ mi pothi ɤä bä, guadi̲n." Cuɛ jɔwdɛ kap nhial, ro̲tɛ ɛlo̲ŋ. 39 Cu gua̲n ni Aydhɛk ɛ coo jiök, "Liŋ ɛ, ciaandu bɛ na̲n kɛ thiɔl muɔ̲ɔ̲n, 40 kä bi na̲n kɛ thäc Kuɔth. Bi tëk kɛ go̲cɛdu, kä bi ji̲n a läät dämuɔɔri, kä mi wä ji̲n kueny bi ji̲n ɛ coo tɛ̈ŋ piny ŋuäädu."
(Page 100)
41 Cu Ithɔɔ Jɛyɔp nyir kɛ kui̲c puthä Jɛykɔp ëë ci gua̲n ɛ poth ni jɛ. Kä cu Ithɔɔ ruac kä rɔa, cuɛ wee, "Ci ni̲n tin baa paar ni gua̲a̲r thia̲k, kɛ kɔrɛ ɤän bä dämaar ni Jɛykɔp näk. 42 Cua ruac gatdɛ min kɛ̲̈ɛ̲̈ ni Ithiɔɔ la̲r Ribɛkä, cuɛ raan coo ja̲k, cuɛ Jɛykɔp in la gatdɛ min tɔt cɔl, cuɛ jɛ jiök, "Liŋ ɛ, gat muɔɔr ni Ithɔɔ tɛth lɔcdɛ kɛ näkdu, go̲o̲rɛ ɤöö bɛ ji näk. 43 Kɛ kui̲c ɛmɔ täämɛ gatdä, ji̲n liŋ ruacdä, jiɛc rɔ, dap ni wä kä dämaar ni Lɛybɛn kä Haran. 44 Bi ji̲n wä te kɛɛl kɛ jɛ mäni cäŋ ɔ wä dämuɔɔr waŋ lɔaacdɛ kɛ ji wä pinyɔ. 45 Cäŋ ɔ wä dämuɔɔr waŋ lɔaacdɛ wä pinyɔ a cɛ mi ci lät kä jɛ pa̲l ruëëc, kä bä ji jäk kä raan mi bi ji luɔ̲ɔ̲c jɔk. E kui̲c ŋukä mi dee yɛn da̲ŋ rɛw diaal coo par kɛ cäŋ kɛl?" 46 Kä cu Ribɛkä Aydhɛk jiök, "Ɣän cä cuuc ɛlo̲ŋ kɛ nyier ji Hitayt; kɛ kui̲c ɛmɔ mi dee Jɛykɔp lɛ ni kuɛɛn thi̲n kɛn nyieet titi dee tëkdä gɔɔydɛ ku la ŋu kä ɤä?"
(Page 101)
Cio̲o̲k 28
1 Cu Aydhɛk Jɛykɔp cɔl, kä cuɛ jɛ poth, cuɛ jɛ luek, i 'ci dee kuɛɛn kä nyier ji Kɛynɛn. 2 "Jiɛc rɔɔdu, wër kä Pɛydɛn-ɛram dhɔɔr wutä mi cɔal i Bɛthuɛl, min la gua̲n muɔɔr kɛ ɤöö bi Ji̲n rɔɔdu wä moc ciek kä nyier näru ni Lɛybɛn, däman muɔɔr. 3 Kä Kuoth in te ni Jɛn kɛ buɔ̲m bɛ ji poth, bɛ ji jak kä diethi rɔɔdu dieth a bi a do̲r mi di̲i̲t. 4 A Kuoth käm i puɔ̲th Abɛraam a mäni ni kuayku bä te kɛɛl kɛ ji, kɛ ɤöö mun ëë caa ka̲m guur ni Abɛraam bi ji̲n ɛ ka̲n a la duŋdu." 5 Cu Aydhɛk Jɛykɔp jak kä jiɛɛn inɔ, cuɛ wä kä Pɛydɛn-ɛram ni gua̲a̲ tɛ Lɛybɛn thi̲n in la gat Bɛthuɛl, raan Thiriyä, däman man Jɛykɔp kɛnɛ Ithɔɔ. 6 Täämɛ cu Ithɔɔ ɛ ku nɛn i ci Aydhɛk Jɛykɔp poth, kä cɛ jɛ jak kä wä kä Pɛydɛn-ɛram kɛ ɤöö bɛ rɔ wä kuën ciek thi̲n, kɛnɛ mëë cɛ jɛ ku poth cuɛ jɛ jiök, "Ji̲n 'ci dee kuɛɛn kä nyier ji Kɛynɛn. Kä cuɛ jɛ nɛn i ci Jɛykɔp ruac gua̲n kɛnɛ man liŋ a cuɛ wä kä Pɛydɛn-ɛram.
(Page 102)
7 Cu Jɛykɔp wä cet kɛ pek mi ci gua̲n kɛnɛ man ɛ la̲r ɛ, cuɛ wä kä Pɛydɛn-ɛram. 8 Mëë ci Ithɔɔ ɛ nɛn ɛn ɤöö 'ci lɔc gua̲n ni Aydhɛk tɛth kɛ nyier ji Kɛynɛn, 9 cu Ithɔɔ wä kä Icmɛyɛl, gat Abɛraam, cuɛ rɔ wä kuën ciek kɛl mi bɛ ben mat kɛ mänkɛ da̲ŋ rɛw, ciekdɛ ni Mahalath nya Icmɛyɛl in la gat Abɛraam nyiman Nɛbayɔth. 10 Cu Jɛykɔp jiɛɛn bka Birciiba, cuɛ wä kä Haran. 11 Cuɛ cop guäth kɛl, cuɛ te thi̲n kɛ jɛn wäär ɛmɔ kɛ ɤöö ci wäär ɛ cul ikä. Cuɛ päm kɛl kä kɛn pääm gua̲th ɛmɔ ka̲n, cuɛ ca̲k kɛ jɛ, cuɛ tɔ̲ɔ̲c ɛn guäth ɛmɔ, cuɛ niɛɛn. 12 Kä cuɛ la̲k läk ikä. Tëë kɛɛ ko̲t wi̲c muɔ̲ɔ̲n mi räth ni pua̲a̲r, kä ɛn ɔ nɛnɛ mɔ cuɛ tɛ kɛ ja̲a̲k Kuɔth ti lapa wä nhial, kä be kɛ piny kɛ wi̲cdɛ. 13 Kä nɛ̲nɛ jɛ, cu Jaopa cuɔ̲ŋ wi̲cdɛ, cuɛ wee, "E Ɣän Jaopa Kuoth guur ni Abɛraam, Kuoth Aydhɛk. En mun ɛ ci ji̲n tɔ̲ɔ̲c thi̲nɛ, bä jɛ ka̲m ji a mäni kuayku. 14 Bi kuayku ŋuan a bikɛ cet ni kɛ jɛn tup piɛny ɛmɛ.
(Page 103)
Bikɛ piny thiäŋ ni kɛɛliw, ni kä kony ca̲ŋ kɛnɛ käny ca̲ŋ kɛ kui̲c kɛy ŋua̲a̲k kɛnɛ kui̲c targɛ̈w. Kä dör wec muɔ̲ɔ̲n diaal baa kɛ poth kɛ ji yɛnɛ kuayku. 15 Liŋ ɛ, epuc Ɣän bä te kɛɛl kɛ ji gua̲thni diaal ɛwic. Gua̲a̲th (unclear) bi ji̲n wä thi̲nɔ bä te kɛɛl kɛ ji, kä bä ji lɛ ni nyɔk kɛ luuc ɛn mun ɛmɛ kɛ ɤöö Ɣän 'cä ji bi met päl a mäni cäŋ kɛl. Bä ji rɔm a mäni cäŋ ɔ wa̲a̲ la̲t ëë ci Ɣän ɛ la̲r ji mɔ la̲t." 16 Täämɛ cu Jɛykɔp ker nin, cuɛ wee, "Epuc, gua̲a̲th ɛmɛ te Jaopa thi̲n, kä ɤän 'ka̲n ɛ ŋa̲c." 17 Cuɛ dual, cuɛ wee, "Ku aa gua̲a̲ dualä mi ŋu ɛn? Nɛmɛ 'cɛ dee lɛ met a gua̲a̲ dɔdiɛn, cɛ ku aa jɛn duel Kuɔth, kä cɛ ku aa jɛn thi̲i̲k nhial." 18 Kä mëë ci ɤɔw baak ni kɛ runwaŋ, cu Jɛykɔp rɔɔdɛ jiɛc tɔ̲ɔ̲cä, cuɛ päm in cäk kɛ jɛ ka̲n, cuɛ jɛ cuŋ, kä cuɛ wi̲cdɛ tieth liɛɛth. 19 Cuɛ gua̲a̲th ɛmɛ coo cɔl i Bɛthɛl, kä ciöt wec ɛmɔ pa̲ny cɔalɛ Lädh ni wal. 20 Cu Jɛykɔp rɔɔdɛ yac, cuɛ wee, "Mi bi Kuoth yi̲k te kɛɛl kɛ ɤä, a bɛ ɤä yiop dupdä mɛ wa̲a̲ thi̲nɛ,
(Page 104)
a bɛ ɤä moc kɛ mi cɛmä kɛnɛ bi̲i̲y mi ciaŋä, 21 kä bi ɤän rɔɔdä lɛ ni wä nyɔk kɛ luny dueel gua̲a̲r kɛ mal, Kuoth Jaopa bɛ cua jɛn Kuothdä ɛpuc. 22 Kä päm ɛ ci ɤän ɛ cuŋ wanɛmɛɛ baa jɛn duel Kuɔth, kä ɛpuc, ŋɔak diaal tɔ bi ji̲n kɛ ka̲m ɤä tɔ bä ji a kämä kɛl w̲a̲a̲likiɛn diaal ɛwic."
Cio̲o̲k 29
1 Cu Jɛykɔp ku wä ro̲o̲l ëë wëë thi̲n, cuɛ ja̲l, cuɛ ŋɔ̲a̲a̲ŋ, cuɛ cop thi̲n ro̲o̲l ɔ te kui̲c käny ca̲ŋɔ. 2 Mëë cɛ guic inɛ, cuɛ jiw nɛn dɔɔr, cuɛ luny deet da̲ŋ diɔ̲k nɛn tɔ̲ɔ̲cä kut jiɛw kɛ ɤöö laa mäthkɛ kɛ pi jiɛw ɛmɔ. Kä jiw ɛmɔ caa wi̲cdɛ kum kɛ päm mi di̲i̲t. 3 Mi ci luny deet ku ben wi̲c jiɛw bi yieen deet päm woc thoo jiɛw, bikɛ det coo ma̲a̲th, iyɔɔ bikɛ päm nyɔk kɛ loc gua̲a̲dɛ. 4 Kä cu Jɛykɔp nɛy tin yiënkɛ det thiec, cuɛ wee, "Dämaari, bä yɛn winith?" Cukɛ wee, "Bä nɛy kä Haran." 5 Kä cuɛ kɛ lɛ thiec, "Ŋäc yɛn Lɛybɛn, gat Nayɔr?" Cukɛ wee, "Ŋa̲ckɔ jɛ."
(Page 105)
6 Cuɛ kɛ thiec, "Mal puɔ̲nydɛ?" Cukɛ wee, "Mal puɔ̲nydɛ ɛlo̲ŋ, kä nɛn nyaadɛ ni Rɛycɔl jɛn bëë mi kɛ det." 7 Cu Jɛykɔp kɛ jiök, "Täämɛ ŋot cäŋ kɛ di̲t, kä ŋot gua̲a̲th in la ruɔlkɛ ni ɤɔ̲k, yɛn wɛ̈ɛ̈, muɔcɛ det kɛ pi biaa kɛ luɔc laak." 8 Cukɛ wee, " 'Ci nɛy ɛ dee la̲t a ŋot tha̲a̲ŋ deet jɔ̲ɔ̲r, kä ŋot päm 'ka̲nɛ ni kɔn lɛp. Bi nɛy kɛ ma̲a̲th a ci det ben, kä caa päm lɛp wi̲c jiɛw." 9 Kä kɛ gua̲a̲th mi ŋotɛ kɛ ruac kɛ kɛ cu Rɛycɔl ben kɛ det gua̲n kɛ ɤöö ɛ jɛn yien kɛ mɔ. 10 Mëë ci Jɛykɔp Rɛycɔl nɛn, nya närɛ ni Lɛybɛn kɛnɛ det närɛ ni Lɛybɛn, cuɛ rɔɔdɛ tiec thia̲kä kutdiɛn, cuɛ päm woc wii jiɛw, cuɛ det närɛ ni Lɛybɛn moc kɛ pi. 11 Kä cu Jɛykɔp nya närɛ ni Rɛycɔl thokdɛ cim, kä cuɛ wiee ɛlo̲ŋ. 12 Cu Jɛykɔp Rɛycɔl jiök, i "Mar nɛy kɔnɛ guur. E ɤän gat Ribɛkä, kä cu nyam ɛmɔ riŋ, cuɛ jɛ wä la̲r gua̲n. 13 Mëë ci Lɛybɛn ruac ɛmɔ liŋ inɛ kɛ kui̲c gatä nyiman ni Jɛykɔp, cuɛ riŋ kɛ ɤöö wëë jɛ lor. Cuɛ jɛ bon, cuɛ jɛ cim, kä cuɛ jɛ nööŋ dueelɛ.
(Page 106)
Cu Jɛykɔp jɛ ku la̲t ŋɔak diaal ɛwic. 14 Cu Lɛybɛn ɛ jiök, "Epuc ɛ ji̲n cɔ̲a̲a̲dä, kä ɛ ji̲n ri̲ŋdä." Cukɛ ku te kɛɛl kɛ pay kɛl. 15 Kä cu Lɛybɛn Jɛykɔp jiök. "Cäŋ duŋdan mar dee ji̲n lät kɛ ɤä baaŋ? Läri ɛä pek yio̲o̲wni tɔ go̲o̲ri tɔ." 16 Kä Lɛybɛn puɔ̲nydɛ tëë kɛ nyier da̲ŋ rɛw, cɔalkɛ nya min di̲t ni jɛn i Li̲i̲yä, kä cɔalkɛ nya min tɔt i Rɛycɔl. 17 Kä Li̲i̲yä te wäŋkɛ kɛ diɛw, kä Rɛycɔl ɛ nyal mi te kɛ maan, kä gɔaa guecdɛ. 18 Jɛykɔp te lɔcdɛ kɛ nhök kɛ Rɛycɔl ɛlo̲ŋ, kä cuɛ wee, "Yän bä nyin gɔaalu lat kɛ run bärɔw kɛ kui̲c nyaadu ni Rɛycɔl." 19 Cu Lɛybɛn ɛ jiök, "Gɔaa ni ɤöö ka̲mä jɛ ji, ɛn nyaakä kä ɤöö dëë jɛ ka̲m ram mi dɔdiɛn. Kuan tey kɛɛl." 20 Cu Jɛykɔp lät kɛ run därɔw kɛ kui̲c Rɛycɔl, kä cu kɛn run tɔtɔ cet ni kɛ ni̲n ti tɔt kä jɛ kɛ ɤöö nhɔkɛ Rɛycɔl ɛlo̲ŋ. 21 Cu Jɛykɔp Lɛybɛn jiök, "Ku ɤä ka̲m ciekdä kɛ ɤöö bi nɛy wä te kɛɛl kɔnɛ jɛ, kɛ ɤöö ci gua̲a̲dä cop." 22 Cu Lɛybɛn nɛy diaal tëë thieek kɛ jɛ thol,
(Page 107)
cuɛ mi̲th jak kä la̲tkɛ gɔɔlɛ. 23 Mëë ci ɤɔw a thiaŋ cuɛ nyaadɛ ni Li̲i̲yä ka̲n, cuɛ jɛ nöŋ Jɛykɔp dueel, cuɛ wä kä jɛ. 24 Cu Lɛybɛn nya la̲tdɛ ni Dhilpä ka̲m nyaadɛ ni Li̲i̲yä kɛ ɤöö baa läätdɛ. 25 Mëë ci ɤɔw baak kɛ runwaŋ cu Jɛykɔp nɛn ni Li̲i̲yä, kä cu Jɛykɔp Lɛybɛn jiök, "E ŋu ɛn ɛ ci ji̲n ɛ lät kä ɤä mɛ? Ɣän ka̲n i lät kä la̲t kɛ kui̲c Rɛycɔl? Cɛ ku laa ŋu mɛɛti ɤä mɔ?" 26 Cu Lɛybɛn Jɛykɔp jiök, "Kɔn te nɛy kɛ ciaanda kɔn ji rööl ɛmɛ. 'Caa kɔn a kuɛ̈nkɛ ni nya min tɔt kä kɛ̲̈ɛ̲̈. 27 Thuk juɔk kɛ kui̲c kuën Li̲i̲yä bakɔ ji lɛ ka̲m nyam ɛ dɔdiɛn ɛmɔ kɛ la̲t runi da̲ŋ bärɔw kɔkiɛn." 28 Cu Jɛykɔp lät inɔ, cuɛ juɔk thuk. Cu Lɛybɛn ɛ coo ka̲m nyaadɛ ni Rɛycɔl a la ciekdɛ. 29 Kä cu Lɛybɛn nyaadɛ ni Rɛycɔl ka̲m nya la̲tdɛ ni Bi̲lä kɛ ɤöö baa läätdɛ. 30 Cu Jɛykɔp wä dueel kɛnɛ Rɛycɔl bä, kä cu Jɛykɔp nhɔk ni Rɛycɔl ɛlo̲ŋ kä Li̲i̲yä, cuɛ rɔɔdɛ ku nyɔk kɛ la̲t kɛ kui̲c Lɛybɛn kɛ run bärɔw kɔkiɛn.
(Page 108)
31 Mëë ci Jaopa jɛ nɛn ɛn ɤöö lökkɛ Li̲i̲yä ɛ Jɛykɔp cuɛ Li̲i̲yä jak kä dieth kä cuɛ Rɛycɔl jak kä rol, thilɛ jɛ gat. 32 Cu Li̲i̲yä ruët, cuɛ dap kɛ gat mi dho̲o̲l, cuɛ jɛ cɔl i Rubɛn kɛ ɤöö cɛ lar i ci Kuoth Jaopa riɛkdɛ nɛn, täämɛ, dɔɔ bi cɔwdä ɤä dhil nhɔk. 33 Cuɛ rɔɔdɛ lɛ ni nyɔk kɛ ruët, cuɛ lɛ dap kɛ gatdɛ mi dho̲o̲l, cuɛ wee, "Kɛ kui̲c kä ɤöö ci Jaopa jɛ ŋa̲c i nyiɛrkɛ ɤä, ɛ jɛn cɛ ɤä ka̲m gat ɛmɛ kɛ jɛ mɔ."̲ Cuɛ gat ɛmɔ cɔl i Thimi̲yɔn. 34 Cuɛ rɔɔdɛ lɛ ni nyɔk kɛ ruët, kä cuɛ lɛ ni dap kɛ gat mi dho̲o̲l, cuɛ wee, "Täämɛ, cɔwdä bɛ rɔɔdɛ ku mat kɛ ɤä kitɛ, kɛ ɤöö cä jɛ diëth gaat da̲ŋ diɔ̲k, kɛ kui̲c ɛmɔ baa gat ɛmɛ ciötdɛ cɔl i Li̲bay." 35 Cuɛ rɔɔdɛ lɛ ni nyɔk kɛ ruët, cuɛ dap kɛ gat mi dho̲o̲l, cuɛ ku wee, "En guäth ɛ täämɛ mɛ, ɤän bä Kuoth Jaopa puany. (handwritten) Cuɛ gat ɛmɛ cɔl i Judah......
(Page 109)
Cio̲o̲k 30
1 Mëë ci Rɛycɔl ɛ ŋa̲c ɛn ɤöö thilɛ gat mi ci kɛn ɛ dieth kɛnɛ Jɛykɔp cuɛ nyiman nyir ɛlo̲ŋ, kä cuɛ cɔwdɛ ni Jɛykɔp jiök, "Mi 'ci ɤä bi moc gaat bä li̲w." 2 Cuɛ Jɛykɔp lɔcdɛ waŋ kɛ Rɛycɔl, cuɛ jɛ jiök, "Ɣän cä gua̲a̲ Kuɔth ɔ pen ji gatɔ guäl?" Kä cuɛ Jɛykɔp jiök, "Ji̲n, käni nya la̲tdä ni Bi̲lä, jak ni jɛ kä ciekdu, bɛ gua̲a̲ mua̲a̲likä dieth ikä." 4 Cuɛ nya la̲tdɛ mɔ cɔal i Bi̲lä mɔ ka̲m Jɛykɔp a la ciekdɛ, cu Jɛykɔp wä dueelɛ kɛ jɛ. 5 Cu Bi̲lä ruët, cuɛ Jɛykɔp diëth gat mi dho̲o̲l. 6 Cu Rɛycɔl wee, "Kuoth cɛ ɤä luk, kä cɛ ruacdä liŋ a cɛ ɤä moc kɛ gat." Kɛ kui̲c ɛmɔ cuɛ gat ɛmɔ cɔl i Dën. 7 Kä cu Bi̲lä in la nya la̲t Rɛycɔl rɔɔdɛ lɛ ni nyɔk kɛ ruët, kä cuɛ lɛ ni dap kɛ gatdɛ. 8 Cu Rɛycɔl wee, "Ɣän cä kueer kɛ nyimaar kɛ kueer mi di̲i̲t a cää puɔ̲t." Cuɛ gat ɛmɔ coo cɔl i Nɛ̈p-tɔlaay. 9 Mëë ci Li̲i̲yä jɛ ŋa̲c i 'cɛ rɔɔdɛ bi lɛ nyɔk kɛ dap, cuɛ nya la̲tdɛ mi cɔal i Dhilpä ka̲m Jɛykɔp a la ciekdɛ.
(Page 110)
10 Kä cu nya la̲t Li̲i̲yä ni Dhilpä ruët, cuɛ Jɛykɔp diëth gat mi dho̲o̲l. 11 Cu Li̲i̲yä wee, "Kɛ baŋkä!" Cuɛ gat ɛmɔ coo cɔl i Gɛ̈ɛ̈t. 12 Kä cu nya la̲t Li̲i̲yä ni Dhilpä Jɛykɔp lɛ diëth rɛw gatädɛ mi dho̲o̲l. 13 Cu Li̲i̲yä wee, "Ɣän ci lɔcdä tɛɛth, kä bi män diaal ɤä cɔl i mi caa poth!" Cuɛ gat ɛmɔ cɔl i Acɛr. 14 Kɛ gu̲a̲a̲ la kɛn bɛlkiɛn a cɛc kɛ jɛ, cu Rubɛn wä dɔɔr. Cuɛ dɛy jiaath mi cɔal i mɛ̈ndarëëk pon, kä cuɛ kɛ nöŋ man ni Li̲i̲yä. Cu Rɛycɔl Li̲i̲yä jiök, "Ŋɔali ɤä moc tha̲a̲ŋ dɛɛni jiaath gatdu thinkɔn." 15 Cu Li̲i̲yä wee, "Lɔɔcdu, ɛ ji̲n i ɛɛ mi tɔt ɛn käni min ci kän ni cɔwdä a bi lɛ ben i bi ji̲n dɛy jiaath gatdä lɛ ben ka̲n bä?" Cu Rɛycɔl wee, "Ɣɔɔ, bɛ ku niɛɛn kɛ ji ɛn wääri kɛ kui̲c dɛɛni jiaath gatdu tɔtɔ." 16 Mëë cɛ luny jɔk dɔɔr kɛ thiaŋ cu Li̲i̲yä jɛ wä lor, cuɛ wee, "Bër, nini kɛ ɤä kɛ ɤöö cä ji kɔk kɛ dɛy jiaath gatdä." Cuɛ coo niɛɛn kɛ jɛ ɛn wääri nɔmɔ.
(Page 111)
17 Kä u Kuoth ruac Li̲i̲yä liŋ, cuɛ ruët, kä cuɛ Jɛykɔp diëth dhieec gan mi dho̲o̲l. 18 Cu Li̲i̲yä wee, "Ci Kuoth ɤä ka̲m lueel duŋädä kɛ ɤöö cä nya la̲tdä ka̲m cɔwdä." Cuɛ ciötdɛ coo cɔl i Ithakar. 19 Cu Li̲i̲yä rɔ nyɔk kɛ ruët, cuɛ Jɛykɔp lɛ ni diëth bäkɛl gan mi dho̲o̲l. 20 Cu Li̲i̲yä wee, "Kuoth cɛ ɤä ka̲m nyin kuëndä a täämɛ bi cɔwdä ɤä ku yi̲k luɔ̲th kɛ ɤöö cä jɛ diëth dho̲li dhɔɔli da̲ŋ bäkɛl." Cuɛ gat ɛmɔ cɔl i Dhɛbulun. 21 Kɛ kɔrɛ cuɛ lɛ dap kɛ nyal, cuɛ nyam ɛmɔ cɔl i Daynä. 22 Cu Kuoth Rɛycɔl lɛ tim, cuɛ ruac Rɛycɔl liŋ, cuɛ lukdɛ lɛp. 23 Cuɛ ruët, kä cuɛ dap kɛ gatdɛ mi dho̲o̲l, cuɛ wee, "Täämɛ Kuoth cɛ pöcdä woc." 24 Cuɛ gat ɛmɔ cɔl i Jothɛp cuɛ wee, "A Jaopa ku ɤä ma̲t gat dɔdiɛn. 25 Kɛ kɔr gua̲th ëë caa Jothɛp dap ɛ Rɛycɔl cu Jɛykɔp Lɛybɛn jiök, "Aa kua jiɛɛn kɛ ɤöö göörä wä gɔɔla muunda. 26 Kämni ɤä mänkä tëë cä lät kɛ kui̲cdiɛn a mäni gaatkä, a kua wä kɛ ɤöö ji̲n ŋäci pek la̲t ëë cä lät kä ji." 27 Kä cu Lɛybɛn ɛ jiök,
(Page 112)
"Duŋ nho̲ki rietdä dëë lar i cä jɛ tueth ɛn ɤöö Jaopa cɛ ɤä poth kɛ kui̲cdu. 28 Läri ɤä ni pek in go̲o̲ri i baa kɔk ni ji, bä jɛ ka̲m i." 29 Cu Jɛykɔp ɛ jiök, "Ji̲n pu̲ɔnydu, ŋäci pek la̲t in ci ɤɔ̲ɔ̲ku jɛ dieeth ni ro kä ɤä. 30 Mëëdan ëë ka̲n ni ben ji̲n ti̲i̲ kɛ ŋɔak ti tɔt kä ro, kä mëë cä ben cukɛ ro rep a ŋuan. Cu Jaopa ji poth gua̲thni diaal tɔ cä rɔ riet thi̲n tɔ, kä ɤän bä gɔlä ku lɛ rial ikä i nɛy bä?" 31 Kä cu Lɛybɛn Jɛykɔp jiök, cuɛ wee, "Ɣän bä ji ka̲m ni ŋu?" Cu Jɛykɔp ɛ jiök, "Thilɛ mi dɔ̲ŋ mi bi ji̲n ɛ ka̲m ɤä, mi go̲o̲ri duɔ̲ɔ̲r kɛl mi bi ji̲n ɛ lät kä ɤä aa bä detku lɛ ni la̲a̲k, kä bä kɛ yien. 32 Aa wa̲a̲ rɛy deetku diaal walɛ, bä rɔɔm ti cuɔri diaal wä liny, kɛn rɔɔm ti kuac diaal, kɛ dɛy rɔɔmni ti ca̲a̲r diaal, kɛ böwni ti cuɔri diaal a mäni ti kuac diaal. Kuaa kɛn ti cetkɛ tɔtɔ la ko̲kdä tɔ. 33 Bi thuɔ̲kdä jɛ nyoth cäŋ kɛl mi bi aa bii, bi pek in la̲tä ben nɛn. Mi wii biɛɛl kɔkiɛn nɛn ti 'ci aa biɛɛl ti cuɔri kɛnɛ ti kuacni kɛ ti ca̲a̲r, bi ɛɛ coo ŋa̲c i kualkɛ kɛ."
(Page 113)
34 Cu Lɛybɛn wee, "Gɔaaɛ, a ku cet kɛ pek ɔ ci larɔ." 35 Kä ni ɛɛn cäŋ ɛmɔ cu Lɛybɛn thääk deet bowni ti riaali ka̲n kɛnɛ ti kuacni, mäni ŋut bowni diaal ti cuɔri, kɛnɛ ti kuacni, a mäni tin diaal tin te kɛ biɛɛl ti bo̲o̲r, kɛ dɛy deet rɔɔmni diaal ti te kɛ biɛɛl ti ca̲a̲r, cuɛ kɛ ka̲m gaatkɛ kɛ ɤöö bikɛ kɛ yiop. 36 Cuɛ kamdiɛn moc kɛ ja̲l ni̲ni da̲ŋ diɔ̲k kɛnɛɛ Jɛykɔp. Cu Jɛykɔp duɔth deet Lɛybɛn lɔɔ la̲a̲k. 37 Täämɛ cu Jɛykɔp to̲ŋ jiaath mi ɤɔ̲a̲a̲c mi cɔal i pɔpular ka̲n kɛnɛ to̲ŋ jiaath mi cɔal i almond, kɛ to̲ŋ jiaath mi cɔal i plain. Cuɛ kɛ ja̲m kɛ ti riaali a ŋotkɛ ɤɔ̲ckɛ, la tiatdiɛn mi bo̲r a jɔc kam ko̲mni ti ca̲a̲r. 38 Cuɛ to̲ŋ tin cɛ ja̲m ku aa tomɛ nhiam buni deet gua̲a̲ ma̲thdiɛn, kɛ tuɔ̲t in laa tuɔ̲ɔ̲t kɛ ro bikɛ ro tut nhaim to̲ŋni tɔtɔ. 39 Bi det coo dieth ni ti riaali kɛ ti cuɔri kɛnɛ ti kuɔcni. 40 Cu Jɛykɔp dɛy rɔɔmni a liny go̲lä, kä bɛ nhiam buni deet riet kä nyin Lɛybɛn, tin riaali kɛnɛ tin ca̲a̲r.
(Page 114)
Cuɛ buɔ̲n deetkɛ yiop go̲lä kä nyin Lɛybɛn. 41 Mɔ go̲o̲r det tin bumkiɛn ɤöö tuɔ̲t kɛ ro mɔ, bi Jɛykɔp to̲ŋ yiath piny gua̲a̲ ma̲thdiɛn nhiamdiɛn kɛ ɤöö bikɛ ro tut gua̲a̲ to̲ŋni. 42 Kä iyɔɔ mi kɛ det tin kɔ̲c ni kɛn 'cɛ kɛ a läthɛ thi̲n. Kɛ kui̲c ɛmɔ bi tin kɔ̲a̲c kɔ̲a̲a̲c cuaa nyin Lɛybɛn , kä bi buɔ̲m buɔ̲ɔ̲m cuaa nyin Jɛykɔp. 43 Cu wut ɛmɔ coo ria̲ŋ ni nɔ. Cuɛ te kɛ buɔ̲n deet mi di̲i̲t, kɛ nyier la̲t, kɛnɛ wutni la̲t, kɛ thɔ̲a̲rɔ̲a̲a̲li, kɛɛ muɔ̲li.
Cio̲o̲k 31
1 Täämɛ cu Jɛykɔp ruac gan Lɛybɛn liŋ. Laar kɛn ɛ i Jɛykɔp cɛ nyin gua̲nda diaal ka̲n, kä cɛ ria̲ŋdɛ jek kä nyin gua̲nda. 2 Cu Jɛykɔp ɛ ŋic ɛn ɤöö ci Lɛybɛn lɛ te kɛ nhök kɛ jɛ cet kɛ ta̲a̲ ëë wen. 3 Täämɛ cu Jaopa ku ruac kɛɛ Jɛykɔp, "Locni muun guuri kɛnɛ watkun, kä Ɣän bä te kɛɛl kɛ ji." 4 Cu Jɛykɔp ciekdɛ ni Rɛycɔl kɛnɛ ciekdɛ ni Li̲i̲yä jäk kä raan kɛ ɤöö bikɛ ben kä jɛ gua̲a̲th ëë tëëthi̲n dɔɔr rɛy deet. 5 Cuɛ mänkɛ jiök,
(Page 115)
"Täämɛ cä ku pay ŋa̲c ɛn ɤöö guurun 'cɛ ɤä lɛ nhɔk cet kɛ ta̲a̲ ëë wenkä ëë cieŋ kɛ nɛy kɔnɛ jɛ, kä ɤän ŋa̲cä jɛ ɛn ɤöö Kuoth gua̲a̲r tëë kɛɛl kɛ ɤä. 6 Kɛ ɤöö mäni yɛn bä ci yɛn ɛ ni ŋa̲c bä ɛn ɤöö cä nyin guurun la̲t kɛ buɔ̲mdä kɛɛliw. 7 Kä guurun cuɛ ŋot kɛ mi macɛ ɤä a laa ko̲kda a luɛlɛ ni kä wäl. Kä 'ken Kuoth ɛ nhök ɤöö bɛ puɔ̲nydä moc kɛ mi bɛc. 8 Mi cɛ lar i bi ko̲kdu a det ti kuacni kä ci buɔ̲n deet kɛɛliw ti kuacni dieth, kä mi cɛ ni lar i bi ko̲kdu a ti riaali, kä ci buɔ̲n deet kɛɛliw ti riaali dieth. 9 Ci Kuoth ɤɔ̲k guurun coo ka̲n inɔ, kä cɛ kɛ ka̲m ɤä. 10 Mëë cɛ ku aa gua̲a̲th ëë liackɛ det, cua wi̲dä kap nhial kɛ la̲k, kä cuaa nɛn ɛn ɤöö tut bowni tin tuɔ̲tkɛ det, kɛ riaali kɛnɛ ti kuac kɛ tut ti bootni. 11 Täämɛ cu jääk Kuɔth nhial ben rɛy läkä mɔmɔ, cuɛ wee, "Jɛykɔp." Cu Jɛykɔp wee, "Ɣän ɛn." 12 Cuɛ jɛ jiök, "Nɛn tut bowni diaal tɔ tuɔ̲tkɛ det tɔ, kɛ riaali kɛnɛ ti kuac, kɛ ti bootni kɛ ɤöö cä ti diaal ti lät Lɛybɛn kɛ kä ji nɛn.
(Page 116)
13 E ɤän Kuoth Bɛthɛl gua̲a̲th ëë ci ji̲n päm cuŋ thi̲n, kä cu ji̲n ɛ yi̲r kɛ kui̲cdä. Kä cu ji̲n rɔ yac kɛ ɤä. Jiɛc rɔ, täämɛ, bër raar muun ɛmɛ, locni rɔɔdu muun ëë diëth ji thi̲n." 14 Cu Rɛycɔl kɛnɛ Li̲i̲yä jɛ luɔ̲c ɛ, "Ta̲kɔ kui̲c kɛnɛ ti caa ka̲m kɔ kä nyin duëël gua̲a̲ra? 15 'Cɛ kɔ a cɔɔlɛ i jur, täämɛ? kɛ ɤöö cɛ kɔ kɔaak, kä cɛ lät kɛ yio̲o̲wkɔ tëë caa kɔk kɔ. 16 Nyin gua̲a̲ra diaal tëë ci Kuoth kɛ ka̲m raar tetkädɛ cikaa nyinkɔ mäni gaatkɔ. Täämɛ mɔ wä Kuoth ɛ la̲r ji mɔ, lätni jɛ." 17 Cu Jɛykɔp rɔɔdɛ jiɛc, cuɛ mänkɛ kɛnɛ gaatkɛ la̲th jio̲kni thɔ̲a̲rɔ̲a̲a̲li. 18 Cuɛ ɤɔ̲ɔ̲kɛ cuac raar, lɛy diaal tëë cɛ dol, ɤɔ̲k tëë cɛ jek kä Pɛydɛn-ɛram kɛ ɤöö bɛ wä kä gua̲n ni Aydhɛk muun Kɛynɛn. 19 Cu Lɛybɛn jiɛɛn, wëë nhiem rɔɔmnikɛ ŋuɔ̲k, kä cu Rɛycɔl kuth wal gua̲n lɔ̲ɔ̲ kual. 20 Cu Jɛykɔp Lɛybɛn raan Thiriyä tääy kä jɔwdɛ kɛ ɤöö 'kenɛ jɛ la̲r ɤöö bɛ puɔ̲t. 21 Cuɛ puɔ̲t kɛ ŋɔak diaal tëë te kɛ jɛ. Cuɛ jiɛɛn, cuɛ yier mi cɔal i Yupa-rɛyti wä ŋuɔk kuic,
(Page 117)
cuɛ nhiamdɛ luɔt muun löli mi cɔal i Giliyɛt. 22 Mëë caa la̲r Lɛybɛn kɛ kɔr ni̲ni da̲ŋ diɔ̲k i ci Jɛykɔp puɔ̲t, 23 cuɛ wutni gɔaaliɛn ka̲n, cuɛ jɛ cuɔp lɛɛr kɛ ni̲ni da̲ŋ bärɔw, kä cuɛ jɛ guɔ̲ɔ̲r a bɛɛ ku ŋäth ikä muun päämni mi cɔal i Giliyɛt. 24 Cu Kuoth ben kä Lɛybɛn, raan Thi̲riyä, kɛ la̲k kɛ wäär, cuɛ jɛ jiök, i "Ji̲n tit rɔɔdu, 'cu riet kɛl lär Jɛykɔp cäŋ ɛ mi gɔaa kiɛɛ mi jiääk." 25 Cu Lɛybɛn Jɛykɔp ku cop. Täämɛ cu Jɛykɔp duel duälädɛ ku yiath piny ro̲o̲l löli, Cu Lɛybɛn kɛnɛ wutni gɔaaliɛn ben pua̲t muun löli mi cɔal i Giliyɛt. 26 Cu Lɛybɛn Jɛykɔp jiök, "E ŋu maci ɤä mɔ? E ŋu ɛn ɛ ci la̲tɛ a bi ji̲n ɤä mac? Cu ji̲n nyieekä pɛc cet kɛ ja̲a̲ŋ ti pɛ̈ckɛ ko̲o̲r? 27 E ŋu cu ji̲n puɔ̲t kɛ tɛ̈ɛ̈ɔ a 'keni ɤä la̲r lär? Kä cu ji̲n ɤä mac? Kɛ ɤöö dee ɤän ji jak kä wä kɛ tɛ̈th lɔaac kɛ diit a mäni thuɔmni ti cɔal i tɛ̈mbɔrin kɛnɛ layɔr. 28 E ŋu mi 'keni ɤä moc gua̲a̲th mi ciɛɛmä ni gaatkä kɛnɛ nyieekä, kä la̲rä kɛ mal? Täämɛ ji̲n ci lät ni dɔ̲ɔ̲rä.
(Page 118)
29 Ta̲a̲ kɛ lua̲ŋ mi dëë mooc ni ji riɛk, kuɛ la ɤöö ci Kuoth guur ben kä ɤä min wa̲r, cuɛ ɤä jiök, i Ji̲n nik ni rɔɔdu kɛ ɤöö thïlɛ mi jiääk kiɛ mi gɔaa mi bi ji̲n ɛ la̲r Jɛykɔp. 30 Kä täämɛ ji̲n ci jiɛɛn kɛ ɤöö ci gɔl guur tim, kä ɛ ŋu mi lɛ ni kual ni kuth walkä?" 31 Cu Jɛykɔp ɛ loc, cuɛ Lɛybɛn jiök, "Mëë dual kɛ ɤä ɛ ɤän i dɔ̲ŋ bi ji̲n nyieeku ka̲n kä ɤä kɛ buɔ̲m. 32 Ram ɔ bi ji̲n kuth walku jek kä jɛ walɛ mɔ kä kɔ 'cɛ bi lɛ tëk, bɛ li̲w ɛpuc. Nyoth duŋdu mɔ te kɛ ɤä mɔ nhiam wutni gɔaala, kä käni jɛ." Kä Jɛykɔp 'kenɛ jɛ ŋa̲c ɛn ɤöö ci Rɛycɔl kɛ kual. 33 Kä cu Lɛybɛn wä dueel Jɛykɔp kɛnɛ Li̲i̲yä, kä cuɛ lɛ wä dueel nyieet la̲t da̲ŋ rɛw, kä 'kenɛ kɛ jek thi̲n. Cuɛ kac raar dueel Li̲i̲yä cuɛ coth dueel Rɛycɔl. 34 Täämɛ Rɛycɔl ɛ jɛn ram ëë ci kuth wal ni Lɛybɛn kual. Cɛ kɛ tɛ̲̈ɛ̲̈ rɛy go̲kä min laa te rɛy kä min la naath a nyuur kɛ jɛ wi̲c thɔ̲a̲rɔ̲a̲a̲l. Cu Lɛybɛn duel ruany kɛɛliw, kä 'kenɛ kɛ jek.
(Page 119)
35 Kä cu Rɛycɔl gua̲n ni Lɛybɛn jiök, "Kuäärä a lɔcdu 'cɛ waŋ kɛ ɤä kɛ ɤöö 'ka̲n rɔ jiɛc nhiamdu ɛ ɤöö ta̲a̲ kɛ duŋ mään." Cu Lɛybɛn ku gör, kä 'kenɛ kuth walkɛ jek. 36 Täämɛ cuɛ Jɛykɔp lɔcdɛ coo waŋ kɛ Lɛybɛn, cuɛ jɛ jiök, "E ŋu mi cä guäc? Kä duerä ŋu mi cä la̲t tɔ mɔ cu ji̲n ben kɔrä mɔ kɛ pɛth? 37 Min cäŋ ci rɛy kuaknikä diaal gor, ci ji̲n duŋdu mi cɔal i di ku lɛ jek thi̲n? No̲o̲ŋni jɛ nhiam ji gɔaalun kɛnɛ ji gɔaala kɛ ɤöö bikɛ jɛ coo luk kamdan. 38 Thilɛ ŋut rɔɔmni kɛn ŋut bowni ti ci met thɔ̲ɔ̲r kɛ kɛn run ti jɛn da̲ŋ rɛw tëë ta̲a̲ kɛɛl kɛ ji. Thilɛ rueeth deeet rɔɔmni ti cä mɛt na̲k rɔ kä bun deetku. 39 Tin dee ley dɔaar kɛ cam thilɛ mi cä met nöŋ ji a caa cam kɛ ɤöö la rikiɛn diaal a pɛn wi̲i̲dä kɛ ga̲ŋdiɛn. 40 E jɛn dem deemdä niɛɛnɔ kɛ cäŋ däär bi cäŋ thukni wi̲i̲dä, bää dee tho̲ŋ ɛ tho̲ŋ kɛ wäär baa kɔ̲c. Cä nien kui̲c. 41 Cuaa te gɔɔlu kɛ run ti jɛn rɛw. Cua a läätdu kɛ run ti jiath kɛl wi̲cdɛ ŋuaan kɛ kui̲c nyieetku,
(Page 120)
a mäni run bäkɛl kɛ kui̲c buni deetku, kä cu ji̲n ko̲kdä luëël ni kä wäl. 42 Duŋ 'ken Kuoth gua̲a̲r, Kuoth Abɛraam kɛnɛ dual lɔaac Aydhɛk kɛ Kuoth te kui̲c ɛ ta̲a̲ thi̲nɛ thilɛ di̲w cët ci ji̲n ɤä jak kä jiɛn kɛ tetdä lɔrä. Kuoth cɛ rikä nɛn kɛnɛ la̲t ëë cä la̲t kɛ tetkä. E jɛn ɛn ëë lueekɛ ji kɛ jɛ thiaaŋ. 43 Täämɛ cu Lɛybɛn Jɛykɔp loc, cuɛ wee, "Nyier kɛ nyieekä, gaat kɛ gaatkä, bum leeyni kɛ bunkä, mäni ti diaal ti nɛɛni kɛɛ nyi̲nkä. Kä bä ŋu lɛl walɛ kɛ nyieekä titi kɛnɛ gaatkiɛn ti ci kɛn kɛ dieth? 44 Bër, täämɛ, la̲tnɛɛ gok ɤän kɔnɛ ji, banɛ jak kä neen kamdan kɔnɛ ji." 45 Cu Jɛykɔp päm coo ka̲n, cuɛ jɛ cuŋ. 46 Cu Jɛykɔp ji gɔaalɛ jiök, "Ruɔ̲ɔ̲lɛ pääm," kä cukɛ pääm ka̲n, cu kɛn kɛ tɔaŋ piny a la di̲r, cukɛ coo mi̲th gekä di̲rä. 47 Cu Lɛybɛn gua̲a̲th ɛmɔ cɔl i Jɛ-gar-thaaduthä, kä cu Jɛykɔp ɛ cɔl i Gali̲i̲t. 48 Cu Lɛybɛn wee, "Di̲r ɛmɛ baa nyuuth kam̈dä kɛnɛ ji walɛ. Kɛ kui̲c ɛmɔ cuɛ jɛ cɔl i Gali̲i̲t.
(Page 121)
49 Kä cuɛ päm in caa cuŋ cɔl i Midhpa kɛ ɤöö cɛ lar, i Bi Jaopa kamdan guic gua̲a̲ da̲knɛ piny. 50 Mi wii nyieekä ciɛŋ a jiäk kɛnɛ mi wii män kɔkiɛn kuɛ̈n kɔɔriɛn, a cäŋ lät kɔn duɔ̲ɔ̲r a thilɛ ram mi nɛɛn kɔn, tit ɛ, i Kuoth ɛ neen kamdä kɔn ji." 51 Cu Lɛybɛn Jɛykɔp jiök, "Nɛn di̲r ɛmɛ kɛnɛ pääm ti cä la̲th kamdan kɔn ji ti. 52 Di̲r ɛmɛ ɛ nyuuth, kä päm ɛmɛ ɛ nyuuth kä ɤöö 'cä päm bi yuɔ̲r i, kä 'ci ji̲n di̲r ɛmɛ kɛnɛ päm ɛmɛ bi yuɔ̲r ɤä kɛ jiääk, 53 Täämɛ Kuoth Abɛraam, kä Kuoth Nɛyɔr, kä Kuoth gua̲nikiɛn bɛ kamdan luk kɔnɛ ji." Kä cu Jɛykɔp rɔɔdɛ ya̲c kɛ dual gua̲n ni Aydhɛk kɛ Kuoth. 54 Cu Jɛykɔp Kuoth na̲k duɔ̲ɔ̲r wii pa̲a̲m, cuɛ ji gɔaal cɔl cukɛ juray cam, cukɛ te wii pa̲a̲m ɛmɔ kɛ wäär kɛɛliw. 55 Mëë ruɔ̲n kɛ runwaŋ cu Lɛybɛn rɔ jiɛc, cuɛ gaat nyieetkɛ kɛnɛ nyieekɛ cim, cuɛ kɛ ŋuɔ̲l ruɛy, kä cuɛ loc cieŋdɛ.
(Page 122)
Cio̲o̲k 32
1 Cu Jɛykɔp tɛth piny. Cukɛ wä röm kɛn ja̲a̲k Kuɔth. 2 Mëë ci Jɛykɔp kɛ nɛn cuɛ wee, "Mɛmɛ ɛ rɛm Kuɔth, cuɛ gua̲a̲th ɛmɔ cɔl i Ma-ha-naym. 3 Cu Jɛykɔp naath jäk kä nhiamdɛ kä dämani Ithɔɔ muun Thi̲i̲r ro̲o̲l Idɔm 4 gi̲kɛ jɛ kɛ, i "Bi yɛn ɛ la̲r kuäärä ni Ithɔɔ inɛ, läätdu ni Jɛykɔp cɛ wee inɛ, Ɣän cä ja̲l kɛɛl kɛ Lɛybɛn, kä ta̲kɔ kɛɛl mäni täämɛ. 5 Kä ta̲a̲ kɛ thääk, mää muɔli, kɛ det, mäni wutni la̲t, kɛ nyiɛr la̲t. Cä kuäärä ku lɛ jäk kä raan kɛ ɤöö bä tɛ̈th lɔaac jɛk nhiamdu. 6 Cu nɛy tin caa ja̲k luny kä Jɛykɔp, cukɛ wee, "Kɔn cakɔ wä kä dämuɔɔr ni Ithɔɔ a jɛn a bëëni, bëëni, bëë ji ben lor kɛɛl kɛ nɛy ti kur ŋuaan. 7 Täämɛ mëë ci Jɛykɔp ɛ liŋ inɔ cuɛ dual ɛlo̲ŋ, kä cuɛ ŋɛ̈ɛ̈r. Cuɛ nɛy tin te kɛɛl kɛ jɛ dääk kä bun da̲ŋ rɛw mäni det, mäni ɤɔ̲k, kɛ thɔ̲a̲rɔ̲a̲a̲li. 8 Caarɛ jɛ i mi wä Ithɔɔ röm kɛ buɔ̲n kɛl, kä bɛ jɛ däk, bi buɔ̲n in dɔ̲ŋ rɔ la̲ny jɔ̲ɔ̲r.
(Page 123)
9 Kä cu Jɛykɔp wee, "Aɤ Kuoth gua̲a̲r ni Abɛraam, Kuoth gua̲a̲r ni Aydhɛk, aɤ mëë jio̲k ɤä i Locni ro̲o̲lun kä watkun, i kä bä ji lät kä mi gɔaa 10 'ci ɤän ro̲ŋ kɛ gɔɔy kɛ nhökdu kɛɛliw mi 'ci rɔ wany mi ci ji̲n ɛ ka̲m ɤä mäni yoopdu kɛ ɤä mi ci Ji̲n ɛ nyuɔ̲th läätdu, kä cuaa yier Jɔrdɔn ɛmɛ ŋuɔk kui̲c ni kɛ taandä nɛmɛ kä rɔa, kä täämɛ cä ŋɔ̲a̲a̲ŋ a cä bun rɛw cop. 11 Ɣän la̲ŋä ni Ji, kän ɤä tetkä dämaar, tetkä Ithɔɔ kɛ ɤöö dualä kɛ jɛ, ɛ ɤän i mäni mi yi̲kɛ man ni gan näk mäni gaat. 12 Kä ci Ji̲n ɛ kɔŋ lar, i Bä ji lät kä mi gɔaa, bä kuayku jak kä ŋuan cet kɛ liɛt yiëër in caa luäŋ kɛ kuën kɛ ɤöö ŋuankɛ." 13 Cuɛ coo niɛɛn in wanɛmɔ ɛn waari mɔmɔ, cuɛ muc ka̲m raar kä tin te kɛ jɛ kɛ kui̲c däman ni Ithɔɔ. 14 Bowni ti ŋut ti kur rɛw, thääk deet bowni ti jɛn rɛw kɛnɛ rɔɔm ti ŋut ti kur rɛw kɛ thääk rɔɔmni ti jɛn rɛw. 15 Ŋut thɔ̲a̲rɔ̲a̲a̲li ti la̲a̲r ti jɛn diɔ̲k, kɛ dɛykiɛn, kɛ ŋut ɤɔ̲ɔ̲k ti jɛn ŋuaan, kɛ thääk ɤɔ̲ɔ̲k ti jiath kɛl, kɛ ŋut muɔ̲li ti jɛn rɛw,
(Page 124)
16 Cuɛ kɛ ka̲m tet la̲a̲tnikɛ, cukɛ kɛ cuac bunikiɛn gööli, kä cuɛ la̲a̲tkɛ jiök, "Wɛ̈ɛ̈ nhiamdä, cuacɛ kɛ a muɔcɛ kɛ kam." 17 Kä jɛn cuɛ ram in te ni luɔnydɛ nhiam jiök, cuɛ wee, "Mi wä yɛn wä röm kɛ dämaar ni Ithɔɔ, mi wee yɛ wä thiec i Kɛ yɛn nɛy ŋa? i Kä wɛ̈ɛ̈ ni kä, kä ti te jɔɔcdun ti kɛ nyi̲n ŋa? 18 Jio̲k ni jɛ, "Kɛ nyi̲n läätädu ni Jɛykɔp. Kɛ muc ti ja̲kä kä kuäärä ni Ithɔɔ, kä dɔdiɛn jio̲k ni jɛ, i jɛn a bëëni kɔɔra." 19 Kä cuɛ nɛy tin kɔkiɛn tin guɔ̲ɔ̲rkɛ ɤöth la̲r jɛn ruac ɛ kɛlɔ, i Bi yɛn Ithɔɔ la̲r ni ɛn ruac ɛ kɛlɔ mi wɛ̈ɛ̈ wä rööm kɛ jɛ. 20 Kä bi yɛn ɛ lɛ ni a lär ɤöö läätdu ni Jɛykɔp a bëëni kɔɔra kɛ ɤöö cɛɛ car i Ɣän bä lɔcdɛ jak kä kɔ̲c kɛ jɛn muc ɛ cä jäk kä nhiamdä mɛ, kä kɛ kɔrɛ bä nhiamdɛ ku lɛ nɛn, bɛ ɤä nhɔk mi wëë ɤä nɛn. 21 Cu muc coo wä nhiamdɛ inɔ, kä puɔ̲nydɛ cuɛ niɛɛn ɛn gua̲a̲th ɛ cikɛ pua̲t thi̲nɔ kɛ jɛn wäär ɛmɔ. 22 Kɛ jɛn wäär ɛmɔ cuɛ mänkɛ da̲ŋ rɛw ka̲n kɛnɛ nyier la̲tdɛ da̲ŋ rew,
(Page 125)
kɛ gaat da̲ŋ wäl kɛl, cukɛ jɛth kä Jɛybɔk gua̲a̲ mi ci yieer a jany jany. 23 Cuɛ kɛ ka̲n, cuɛ kɛ naŋ kui̲c yiëër, cuɛ ŋɔak diaal ti te kɛ jɛ jiëëth inɔ. 24 Kä cuaa Jɛykɔp ba̲ny piny kä rɔa, kä cuɛ te kɛɛ wut mi cu kueer kɛ jɛ kɛ wäär kɛɛliw mäni bak. 25 Mëë ci wut ɛmɔ jɛ ŋa̲c ɛn ɤöö 'cɛ Jɛykɔp bi puɔ̲t, cuɛ juɔɔlɛ thiap, kä cuɛ nyua̲a̲th ni taatdɛ kɛ gua̲a̲th ëë kui̲rkɛ. 26 Cuɛ wee, "A wa̲a̲," kä cu Jɛykɔp ɛ jiök, "Ɣän 'cä ji bi jak kä wä ɛ ni mi ci ji̲n ɤä kɔn poth." 27 Kä cuɛ Jɛykɔp thiec, "Cɔal i di?" Cuɛ wee, "E ɤän Jɛykɔp." 28 Kä cuɛ Jɛykɔp jiök, "'Caa ji bi lɛ nyɔk kɛ ciöt i Jɛykɔp, baa ji kua cɔalkɛ i Ithɛrɛl kɛ ɤöö ji̲n ci kueer kɛ Kuoth, kä ci kueer kɛ naath, kä ci ji̲n kɛ puɔ̲t. 29 Cu Jɛykɔp ɛ lɛ thiec, "Ŋcali ɤä la̲r ciötdu." Kä cuɛ Jɛykɔp jiök, "Ji̲n, ɛ ŋu go̲o̲ri ciötdä mɔ?" Cuɛ Jɛykɔp coo poth ɛm wanɛmɔ. 30 Cu Jɛykɔp gua̲a̲th ɛmɔ coo cɔl i Pɛnayɛl kɛ ɤöö cɛ lar, i "Ɣän cä Kuoth nɛn thi̲n ni kɛ waŋdä pa̲ny, kä ŋuɔtä kɛ tët bä.
(Page 126)
31 Cuɛ peek ni kɛ mi rɛɛtɛ Pɛnayɛl, cu cäŋ käny, jälɛ thiëpɛ kɛ kui̲c juɔlɛ. 32 Kɛ kui̲c ɛmɔ ɛ jɛn ɛn in 'ci gaat Ithɛrɛl ri̲ŋ taat a cam mäni walɛ, kɛ ɤöö mëëdan ci Jɛykɔp nyua̲a̲th wi̲c juɔlɛ.
Cio̲o̲k 33
1 Cu Jɛykɔp wi̲cdɛ jiɛc, cuɛ Ithɔɔ nɛn a bëë kɛɛl kɛ wutni ti kur ŋuaan. Cuɛ gaat coo da̲a̲k kam Li̲i̲yä kɛnɛ Rɛycɔl, kɛ nyier tin la̲a̲t da̲ŋ rɛw. 2 Cuɛ nyier tin la̲a̲t kɛ gaatkiɛn la̲th nhiam. Cu Li̲i̲yä kɛnɛ gaatkɛ wä kɔɔr. Cu Rɛycɔl kɛnɛ Jothɛp ku wä kɔɔriɛn diaal. 3 Cu Puɔ̲nydɛ wä nhiam, bëë wëë kɛ ni guuŋɛ rɔ ni kä bärɔw mäni mëë wëë cop kut gatkäman. 4 Kä cu Ithɔɔ riŋ, wëë jɛ lor, cuɛ jɛ cim, cuɛ jɛ bom, cuɛ rɔ kuak ŋuäädɛ kuɛɛ jɛ ciɛm, kä cukɛ wiee. 5 Mëë ci Ithɔɔ wi̲cdɛ kap nhial, mëë wëë män kɛnɛ gaat nɛn cuɛ wee, "Kɛ ŋaani jäl kɛɛl kɛ ji ti?" Cu Jɛykɔp wee, "E Kuoth käm kɛ raan la̲tdu mɔ kɛ nhök lɔaac."
(Page 127)
6 Cu nyier la̲t coo ben thiäkä mäni gaatkiɛn, cukɛ ro goŋ. 7 Kä cu Li̲i̲yä cop kɔɔriɛn kɛnɛ gaatkɛ bä, cukɛ ro goŋ bä, kä kɛ kɔriɛn cu Jothɛp ku ben kɛnɛ man ni Rɛycɔl, cukɛ ro gon bä. 8 Cu Ithɔɔ wee, i "Täämɛ, loti ni ŋu kɛn bun diaal ti ci röm kɛ ɤä ti?" 9 Cu Ithɔɔ Jɛykɔp jiök, "Ji̲n käni nyi̲nku tin ɛ ji̲n i kami ɤä kɛ ɤöö ɤän ta̲a̲ kɛ ŋɔak ti nyin ŋuan ti ro̲ŋ, gatmar." 10 Cu Jɛykɔp ɛ jiök, "ëc, 'ci ɛ jɛn, dämaar, ɤän la̲ŋä ni ji, mi puɔl lɔcdu kɛ ɤä nyuɔ muɔdä tetkädä kɛ ɤöö ɛ thuɔ̲k, nëndä kɛ nhiamdu cetɛ ni kɛ nën Kuɔth kɛ ɤöö ci ɤä nyuɔ̲ɔ̲r a gɔaa ciee nɛ. 11 Ŋɔali mucdä mi caa nöŋ ji ka̲n kɛ ɤöö Kuoth cɛ ɤä lät kä mi gɔaa ni kɛ nhökdɛ kɛnɛ ɤöö ta̲a̲ kɛ ti ro̲ŋ." Cuɛ jɛ ku kuɔ̲k ɛ inɔ mäni mëë wëë kɛ ka̲n. 12 Cu Ithɔɔ wee, "Tɛ̈thnɛ piny, kä bä wä nhiamdun." 13 Kä cu Jɛykɔp ɛ jiök, "Kuäärä ŋäcɛ jɛ i gaat titi kɛɛ ruɔri, kä ta̲a̲ kɛ yoop kɛ det kɛnɛ ɤɔ̲k tin pay diëëth, me baa kɛ cuac kɛ pɛ̈th kɛ jɛn cäŋɛ kɛlɔ, bi kɛn diaal li̲w.
(Page 128)
14 A kuäärä ku ŋɔal wä nhiam läätädɛ, bä kɛ lɛrr a määth cet kɛ pek ja̲l ɤɔ̲ɔ̲k tin jäl nhiamdä kɛnɛ gaat, mäni cuɔ̲pdä kä kuäärä kä Thi̲i̲r." 15 Cu Ithɔɔ wee, "A ji ŋɔalä ba̲ny tha̲a̲ŋ wutni ti te kɛ ɤä kɛɛl ti, "kä cuɛ wee, "Tëë kɛ mi göörä? A ɤä kua tɛ̈th lɔaac jek kä kuäärä." 16 Cu Ithɔɔ rɔ coo riet kä Thi̲i̲r ɛn cäŋ ɛmɔ. 17 Kä cu Jɛykɔp wä kä Thäkɔth, cuɛ rɔ wä lät kä duel, kä cuɛ ɤɔ̲ɔ̲kɛ lät kä pa̲nyni. Kɛ kui̲c ɛmɔ cuaa ciöt gua̲a̲th ɛmɔ cɔl i Thäkɔth. 18 Cu Jɛykɔp cop a gɔaa kä Cɛkɛm mi te muun mi cɔal i Kɛynɛn, dupdɛ benkädɛ kä Pɛydɛn-ɛram kä cuɛ pua̲t thok wec. 19 Cuɛ gua̲a̲ cɛ duel duälädɛ yiath piny thi̲n kɔk kä gaat Hɛymɔr in la gua̲n Cɛkɛm kɛ yio̲w ti kuɔ̲r. 20 Cuɛ gua̲a̲th mi näkɛ ley kä kui̲c Kuɔth täth thi̲n cuɛ jɛ cɔl i El Eloy Ithɛrɛl.
(Page 129)
Cio̲o̲k 34
1 Täämɛ cu Daynä, nya Li̲i̲yä ëë cɛ diëth Jɛykɔp, wä wëë muɔɔŋ kɛ män ji muɔ̲ɔ̲n ɛmɔ. 2 Kä mëë ci Cɛkɛm gat Hɛymɔr raan Hibayt in la diel muɔ̲ɔ̲n ɛ nɛn, cuɛ jɛ ka̲n, cuɛ wä niɛɛn kɛ jɛ cuɛ jɛ jak kä po̲c. 3 Cu lɔcdɛ wä kä daynä nya Jɛykɔp, (unknown) ɔkɛ nyal ɛmɔ kɛ lɔcdɛ kɛɛliw, kä cuɛ ruac kɛ jɛ kɛɛ rieet ti kɔ̲a̲c kɔ̲a̲a̲c. 4 Cu Cɛkɛm coo ruac kɛ gua̲n ni Hɛymɔr, cuɛ wee, "Kuen nyam ɛmɛ a la ciekdä." 5 Täämɛ cu Jɛykɔp ɛ ŋa̲c i caa nyaadɛ ni Daynä yia̲r, kä te gaatkɛ gua̲a̲ ɤɔ̲ɔ̲k, cikɛ ɤɔ̲k wä la̲a̲k thi̲n. Cu Jɛykɔp biɛt, thilɛ mi cɛ lar mäni bendiɛn. 6 Cu gua̲n Cɛkɛm ni Hɛymɔr wä kä Jɛykɔp kɛ ɤöö bikɛ wä ruac kɛnɛ jɛ. 7 Mëë ci gaat Jɛykɔp ɛ liŋ cukɛ ben gua̲a̲ cikɛ ɤɔ̲k wä la̲a̲k thi̲n, cu wutni jɛ lo̲k, cukɛ kɛc ɛlo̲ŋ kɛ ɤöö cɛ duŋ dɔ̲ɔ̲rä lät kä Ithɛrɛl kɛ niendɛ kɛ nya Jɛykɔp, kɛ kui̲c kä ɤöö mi cet kɛ nɛmɛ 'caa dee yi̲k la̲t. 8 Cu Hɛymɔr ruac kɛ kɛ, cuɛ kɛ jiök, "Gatdä, ci lɔcdɛ to̲l kä nyaadun, kɛ kui̲c ɛmɔ ŋɔalɛ jɛ ka̲m ɛ, a jɛ kuɛɛn ɛ.
(Page 130)
9 Gɔaa ni ɤöö kɔn kuɛ̈nɛ ro, biaa nyierkɔ kuɛn, kä kɔn bakɔ nyieekun kuɛn. 10 Bi yɛn coo te kɛɛl kɛ kɔ, baa mun ɛmɛ lëp yɛ a la mundun. Bi yɛn cieŋ thi̲n, biaa nyi̲nkun kɔk kamdun thi̲n, kä biaa wäth ciëëni jek thi̲n." 11 Cu Cɛkɛm ruac kɛ gua̲n nyaal kɛnɛ dämani nyaal ɛmɔ, cuɛ kɛ jiök, "A lɔcdun tɛth kä ɤä kɛ ɤöö mɔ wä yɛn ɛ la̲r ɤä mɔ, bä jɛ ka̲m jɛ. 12 Thiëcɛ ɤä kɛ pek ɛ di̲i̲t ɛ go̲o̲r yɛn ɛ mɔ kɛ kui̲c kuën ɛmɛ, bä jɛ ŋun ni peekdɛ. Pekdä ni ɤöö bi yɛn yä ka̲m nyal ɛmɔ a la ciekdä." 13 Cu gaat Jɛykɔp Cɛkɛm kɛnɛ gua̲n ni Hɛymɔr loc kɛɛ kaŋ kɛ ɤöö cɛnyimandiɛn ni Daynä yia̲r. 14 Cukɛ kɛ jiök, " 'Ci nɛy nɔmɔ dee la̲t ɛn ɤöö dëëkɔ nyimanda ka̲m ram mi 'ka̲n cuɛl. 'Cɛ dee a jɛn, deyɛ kɔ moc ni po̲c mi di̲i̲t ɛlo̲ŋ. 15 Banɛ mat ni ciɛɛŋä nɛmɛ ni kä rɔa, go̲o̲r nɛy ɤöö baa wutnikun diaal cuɛl kɛ ɤöö bi yɛn cet kɛ kɔ. 16 Mi bɛ cuaa jɛn inɔ, bakɔ nyieekɔ coo ka̲m yɛ, kä bi nɛy nyieekun ka̲n a la mänkɔ. Banɛ coo cieŋ kɛɛl, bi kɔn cuaa do̲r kɛl.
(Page 131)
17 Kä mi 'ci yɛn ruacda bi nhɔk a 'caa yɛ dee cuɛl cet kɛ kɔ, bi nɛy nyaada ka̲n, bakɔ coo jiɛɛn kä yɛ." 18 Mëë ci kɛn ruac ɛmɔ kuɛn inɔ cu Hɛymɔr kɛnɛ gatdɛ ni Cekɛm lo̲ckiɛn tɛɛth. 19 Kä 'ken ŋuɛ̈t ɛ lɛ rut, cuɛ duɔ̲ɔ̲r coo la̲t a thil gal kɛ ɤöö tɛth lɔcdɛ kɛ nya Jɛykɔp. Täämɛ cuɛ cua ram mi te naath kɛ luth kɛ jɛ rɛy gɔaaliɛn kɛɛliw. 20 Cu Hɛymɔr kɛnɛ gatdɛ ni Cɛkɛm coo ben thok wecdiɛn, cukɛ ruac kɛ ji wecdiɛn, cukɛ wee, 21 "Wutni ti aa wanɛmɛ canɛ tee määth kɛ kɛ. A kɛ cieŋ muundan, kä bikɛ nyinkiɛn a kɔakɛ kɛ ɤöö nɛ̈nɛ jɛ, mun ɛmɛ ro̲ŋɛ. Kuanɛ nyieekiɛn ka̲n, kä banɛ kɛ ka̲m nyieekɔn. 22 Bikɛ mat kɛ kɔn a la do̲r kɛl ni kɛ jɛn ciaaŋ ɛmɛ kä rɔa ɛn ɤöö baa wutnikɔn diaal cuɛl cet kɛ kɛ. 23 Kɛ kui̲c ɛmɔ cäŋ ɛ ni ɤɔ̲kiɛn, a mäni kuakiɛn, kɛ lɛykiɛn diaal 'cikɛ dee cua nyi̲nkɔn pa̲ny? Thuɔ̲k ni ɤöö banɛ ruacdiɛn nhɔk, bikɛ coo cieŋ kɛɛl kɛ kɔn." 24 Cu ji wec diaal ruac Hɛymɔr kɛnɛ gatdɛ ni Cɛkɛm liŋ, cuɔ wutni diaal ɛwic cuɛl,
(Page 132)
nɛy diaal ti be raar wi̲cdiɛn ɛmɔ. 25 Mëë ci ni̲n da̲ŋ diɔ̲k thuuk a ŋot buɔ̲ɔ̲t cuelkä kɛ bɛc (unclear), cu gaat Jɛykɔp da̲ŋ rɛw, dämani Daynä, Thimiyɔn kɛnɛ Li̲i̲bay, go̲cɛnikiɛn ka̲n. Cukɛ ji wec Cɛkɛm ben pär ikä, cuu kɛn wutni diaal näk. 26 Cu kɛn Hɛymɔr kɛnɛ gatdɛ ni Cɛkɛm näk bä kɛɛ go̲cɛni, kä cukɛ Daynä ka̲n dueel. 27 Cu gaat Jɛykɔp diaal ben gua̲a̲ caa naath näk thi̲n, cukɛ wec nyon cuaa ti diaal tin te thi̲n pɛc kɛ ɤöö caa nyimandiɛn yia̲r. 28 Cukɛ bun deet, kɛnɛ bun ɤɔ̲ɔ̲k, kɛ muɔ̲likiɛn kɛ ti diaal tin te rɛy wec a mäni tin te dɔɔr ka̲n. 29 Cukɛ ria̲ŋdiɛn kɛɛliw, kɛ nyi̲n tiɛnikiɛn, kɛ mänkiɛn a mäni ti diaal tin te gɔalikiɛn pɛc, cu kɛn kɛ jak kä ja̲a̲ŋkiɛn. 30 Jɛykɔp gaatkɛ jiök, Thimiyɔn kɛnɛ Li̲i̲bay, "Ci yɛn ɤä moc riɛk, ci yɛn ɤä moc kɛ kɛ̈k mi jiääk rɛy rööl ɛmɛ rɛy nɛɛni ti cɔal i Kɛynɛnayt kɛnɛ Pɛridhayt. Täämɛ kui̲c kɔn ɛ mi deekɛ ro dol a bi kɛn ɤä ka̲p ko̲r dee kɛn ɤä däk. Deekɛ ɤä däk kɔn diaal, ɤän kɔnɛ ji gɔaalä."
(Page 133)
31 Kä cu kɛn ɛ loc, "Deyɛ nyimandan ciɛŋ cet kɛ rier?"
Cio̲o̲k 35
1 Cu Kuoth Jɛykɔp jiök, "Jiɛc rɔɔdu, wër kä Bɛthɛl kɛ ɤöö bi ji̲n wä ciɛŋ thi̲n, kä bi ji̲n Kuoth ëë ci rɔɔdɛ nyiɔ̲th i mëë ci ji̲n rɔɔdu bar kɛ dämɔr ni Ithɔɔ lät kä gua̲a̲ mi dëë jɛ na̲k duɔ̲ɔ̲r thi̲n." 2 Cu Jɛykɔp ji gɔaalɛ jiök, a mäni nɛy kɔkiɛn tëë te kɛɛl kɛ jɛ, "Yɛn wuɔcɛ kuth kɔkiɛn tɔ tee kɛ yɛ tɔ, kä puakɛ pua̲nykun a gɔaa bi yɛn bieynikun luɛl kɛɛ bieyni kɔkiɛn. 3 Kä täämɛ, bi kɔn jiɛɛn, banɛ wä kä Bɛthɛl kɛ ɤöö ɤän bä Kuoth ëë ruac kɛ ɤä cäŋ ëë cä te kɛ riɛk, kä laa tëë kɛɛl kɛ ɤä gua̲thni diaal ti la wa̲a̲ thi̲n, lät kä gua̲a̲ baa jaa muɔckɛ thi̲n." 4 Cukɛ Jɛykɔp coo ka̲m kuth guääyni diaal ti te kɛ kɛ tëë jek kɛn kɛ kä jur, a mäni ciik ji̲thnikiɛn, cu Jɛykɔp kɛ tɛ̲̈ɛ̲̈ thaar jiaath mi cɔal i ok mi thieek kɛɛ Cɛkɛm. 5 Kä ni ja̲liɛn ëë jäl kɛ kɛ, cu Kuoth wii tëë te gëëknikiɛn moc dual,
(Page 134)
'kenkɛ gaat Jɛykɔp lɛ guɔ̲ɔ̲r. 6 Cu Jɛykɔp ben kä läth rɛy rööl Kɛynɛn min la Bɛthɛl, cuɛ wä thi̲n kɛnɛ nɛɛkɛ diaal tëë te kɛɛl kɛ jɛ. 7 Cuɛ gua̲a̲ laa Kuoth a na̲kɛ ikä thi̲n la̲t ɛn guäth ɛmɔ. Cuɛ gua̲a̲th ɛmɔ cɔl i El-Bɛthɛl kɛ ɤöö ci Kuoth rɔɔdɛ nyuɔ̲th jɛ mëë barɛ rɔɔdɛ kɛ däman. 8 Kä cu nya la̲t Ribɛkä mi cɔal i Dɛpɔrä li̲w, cuaa jɛ kony thaar jiaath mi cɔal i ok mi te kui̲c Bɛthɛl. Cuaa ciötdɛ coo cɔl i Alɔn-bakɔth. 9 Cu Kuoth rɔ lɛ ni nyuɔ̲th Jɛykɔp mëë bëë kä Pɛydɛn-ɛram, kä cuɛ jɛ poth. 10 Cu Kuoth ɛ jiök, "Cɔal ciötdu i Jɛykɔp, 'ci bi lɛ ŋot än cɔal ciötdɛ i Jɛykɔp, baa ciötdu cɔl i Ithɛrɛl." Cua ciötdɛ coo cɔl i Ithɛrɛl. 11 Kä cu Kuoth ɛ jiök, "E ɤän Kuoth in bum, dieth rɔ, bi rɔ kuay, bi do̲r kɛnɛ bun döri ben raar puɔ̲ɔ̲nydu, kä bi kua̲r tin di̲t jɔɔc kä ji. 12 Mun ëë ci Ɣän ɛ ka̲m Abɛraam a mäni Aydhɛk bi Ɣän ɛ ka̲m ji a mäni kuayku diaal tɔ bi lɔɔ ben kɔɔru tɔ."
(Page 135)
13 Cu Kuoth coo jiɛɛn kutdɛ gua̲a̲th in ruacɛ thi̲n kɛ jɛ. 14 Cu Jɛykɔp päm coo cuŋ ɛn guäth in ruackɛ thi̲n, cuɛ ti mathkɛ muɔc piny wi̲i̲dɛ, kä cuɛ wi̲cdɛ tieth liɛɛth. 15 Cu Jɛykɔp gua̲a̲th ɔ ruackɛ thi̲nɔ kɛnɛ Kuoth cɔl i Bɛthɛl. 16 Täämɛ cukɛ jiɛɛn kä Bɛthɛl, cu Rɛycɔl mäc ɛ käp a ŋotkɛ dup wädiɛn kä Epɛrath. Cu Rɛycɔl te kɛ mäc ti bɛ̈c bɛ̈ɛ̈c ɛlo̲ŋ. 17 Kä kɛ gua̲a̲th ëë ŋotɛ kɛ mäc ti bɛ̈c bɛ̈ɛ̈c cu gääm ɛ jiök, "'Cu dual. Bi te kɛ gat dɔdiɛn mi dho̲o̲l täämɛ." 18 Kä kɛ gua̲a̲th ëë mon kɛ jɛ, kɛ ɤöö cɛ li̲w, cuɛ ciötdɛ cɔl i Bɛ-nonay, kä cu gua̲n ciötdɛ cɔl i Benjamin. 19 Cu Rɛycɔl coo li̲w inɔ, kä cuaa jɛ kony dup i wëë kä Epɛrath i min la Bɛthɛlɛm. 20 Cu Jɛykɔp wi̲c muɔ̲ɔ̲ndɛ ta̲th päm, ɛ jɛn päm in cɔal i päm Rɛycɔl a mäni täämɛ. 21 Cu Ithɛrɛl ku wä, cuɛ dueel duälädɛ yiath piny kui̲c duëël Edɛr mi bär wi̲cdɛ. 22 Gua̲a̲th ëë (unclear) Ithɛrɛl lɛ cieŋ muun ɛmɔ cu Rubɛn niɛɛn kɛɛ Bilä luɔm gua̲n,
(Page 136)
kä cu Ithɛrɛl ɛ liŋ. Täämɛ ci gaat Jɛykɔp ku thuŋ a wäl rɛw. 23 Titi kɛ kɛn gaat Li̲i̲yä: Rubɛn in la kɛ̲̈ɛ̲̈ Jɛykɔp, Thimiyɔn, Li̲i̲bay, Judä, Ithakar kɛ Dhɛbulun. 24 Titi kɛ kɛn gaat Rɛycɔl: Jothɛp kɛnɛ Bɛnjamin. 25 Titi kɛ gaat Bilä nya la̲t Rɛycɔl: Dɛ̈n kɛnɛ Nɛ̈p-tɔlaay. 26 Titi kɛ gaat Dhilpä, nya la̲t Li̲i̲yä: Gɛ̈ɛ̈t kɛnɛ Acɛr. Titi kɛ kɛn gaat Jɛykɔp tëë diëth kɛ jɛ kä Pɛydɛn-ɛram. 27 Kä cu Jɛykɔp ben kä gua̲n ni Aydhɛk kä Mɛ̈mɛrɛy min te kä Ki-riath-arbä min cɔal i Hɛpɛrɛn bä, gua̲a̲th ëë ci Abɛraam kɛnɛ Aydhɛk kɔn wä cieŋ thi̲n. 28 Kä run teekä Aydhɛk diaal kɛ run ti kuɔ̲r kɛl wi̲cdɛ jɛn bädäk ɛjuc. 29 Cu Aydhɛk yiëëdɛ ŋuɔɔk, kä cuɛ coo li̲w. Cuɛ rɔɔdɛ ku ma̲t nɛɛkiɛn tëë ci li̲w, kä li̲wɛ a cɛ dɔŋ ɛlo̲ŋ a cɛ ni̲nkɛ cuɔ̲p. Kä cuɔ jɛ kony ɛ gaatkɛ Ithɔɔ kɛnɛ Jɛykɔp.
(Page 137)
Cio̲o̲k 36
1 Täämɛ titi kɛ kɛn kuay Ithɔɔ min la Idɔm. 2 Ithɔɔ cuɛ mänkɛ kuɛn kä nyier Kɛynɛn, kɛ kɛɛn titi: Adä nya Elɔn raan Hitayt, O-holi-bamä nya Anä gat Dhiyɔn raan Hibayt, 3 kɛ Bathɛmath nya Icmɛyɛl min la nyiman Nɛbayɔth. 4 Cu Adä Ithɔɔ diëth gat mi cɔal i Elipath, kä cu Bathɛmath dap kɛ gatdɛ ni Rɛyul. 5 Kä cu O-holi-bamä Jɛyuc dieth kɛnɛ Jalam kɛɛ Korä. Titi kɛ kɛn gaat Ithɔɔ tëë diëth kɛ jɛ muun Kɛynɛn. 6 Täämɛ cu Ithɔɔ mänkɛ ka̲n kɛ gaatkɛ, kɛ nyieekɛ, kɛ ji gɔaalɛ diaal, kɛ ɤɔ̲ɔ̲k, kɛ ley diaal tëë wëë jek muun Kɛynɛn, cuɛ wä ciɛŋ muun mi na̲n kɛ däman ni Jɛykɔp. 7 Kɛ ɤöö nyinkiɛn cikɛ ŋuan ɛlo̲ŋ kɛ ŋuan mi di̲i̲t a 'cikɛ dee ro̲ŋ kɛ ciaaŋ guäth kɛl, mun mi cikɛ wä thi̲n 'cɛ kɛ dee ro̲ŋ kɛ kui̲c ɤɔ̲ɔ̲kiɛn. 8 Kä cu Ithɔɔ wä cieŋ muun löli kä Thi̲i̲r. Ithɔɔ ɛ jɛn Idɔm. 9 Kä titi kɛ kɛn kuay Ithɔɔ in la gua̲n Idɔnayt muun löli kä Thi̲i̲r.
(Page 138)
10 Kä titi kɛ kɛn ciööt gan Ithɔɔ: Elipath, gat ciëkdɛ ni Adä, kɛ Rɛyul gat Bathɛmath min la ciek Ithɔɔ. 11 Kä titi kɛ gaat Elipath: Tɛyman, Omar, Dhɛpo, Gatam kɛnɛ Kɛnath. 12 Kä gat Ithɔɔ ni Elipath cuɛ te kɛ ciek mi luɔm mi cɔal i Timnä. Cuɛ Elipath diëth gat mi cɔal i Amalɛk. Titi kɛ kɛn gaat Adä min la ciek Ithɔɔ. 13 Kä titi kɛ kɛn gaat Rɛyul: Nɛyhath kɛnɛ Dhɛrä, Cɛymä kɛnɛ Midhä. Titi kɛ kɛn gaat Bathɛmath min la ciek Ithɔɔ bä. 14 Kä titi bä kɛ kɛn gaat O-holi-bamä min la nya Adä min ku la gat Dhibiyɔn. Cuɛ Ithɔɔ diëth Jɛyuc kɛnɛ Jalam kɛ Korä. 15 Kä titi kɛ kɛn kua̲r gan Ithɔɔ: kɛ gaat Elipath min la gat in kɛ̲̈ɛ̲̈ kä Ithɔɔ. Titi kɛ kɛn kua̲r: Tɛyman, Omar, Dhɛpo, Kɛnath 16 korä, Gatam a mäni Amalɛk. Titi kɛ kɛn kua̲r kä Elipath muun Idɔm, kɛ kɛn gaat Adä. 17 Kä titi kɛ kɛn gaat Rɛyul gat Ithɔɔ, kɛn cukaa kua̲r bä: Nɛyhath, Dhɛrä, Cɛymä a mäni Midhä. Kua̲r titi kɛ kɛn kua̲r tëë ci jɔɔc kä gaat Rɛyul kä Idɔm. Kɛ kɛn gaat Bathɛmath ciek Ithɔɔ.
(Page 139)
18 Kä titi kɛ gaat O-holi-bamä min la ciek Ithɔɔ, titi kɛ kɛn kua̲r: Jɛyuc, Jalam a mäni Korä. Cu kɛn da̲ŋ diɔ̲k diaal a kua̲r bä, kä kɛn diaal gaat O-holi-bamä min la nya Anä ciek Ithɔɔ. 19 Kä tɔ diaal tɔtɔ kɛ kɛn gaat Ithɔɔ min la Idɔm, kä tɔtɔ kɛ kɛn kua̲r- kiɛn. 20 Titi kɛ kɛn gaat Thi̲i̲r min la raan Horayt tin la ji rööl ɛmɔ: ɛ jɛn Lotan kɛnɛ Copal kɛ Dhibiyɔn kɛ Anä 21 kɛ Dicɔn kɛnɛ Edhɛr kɛ Dican. Titi kɛ kɛn kua̲r tëë ci jɔɔc kä ji Horayt, gaat Thi̲i̲r muun Idɔm. 22 Kä Lotan cuɛ te kɛ gaat da̲ŋ rɛw, Hori kɛnɛ Hɛyman, kä nyiman Lotan cɔalɛ Timnä. 23 Kä titi kɛ kɛn gaat Copal: Alpan, Manahath, Ebal, Cɛpo kɛnɛ Onam. 24 Kä titi kɛ kɛn gaat Dhibiyɔn: Ayɔn kɛnɛ Anä. E jɛn Anä ɛn ëë jek kɔ̲a̲k pi̲i̲ni ti lëth lëth däär dɔ̲a̲a̲r gua̲th ëë lääkɛ muɔ̲li gua̲n ni Dhibiyɔn thi̲n. 25 Kä titi kɛ kɛn gaat Anä: Dicɔn kɛnɛ O-holi-bamä min la nya Anä. 26 Kä titi kɛ kɛn gaat Dicɔn: Hɛmdan, Ecban, Ithɛran kɛnɛ Cɛran.
(Page 140)
27 Titi bä kɛ gaat Edhɛr: Bilhan, Dhaapan kɛ Akan. 28 Titi kɛ gaat Dican: Adh kɛnɛ Aran. 29 Titi kɛ kɛn kua̲r tëë ci jɔɔc kä ji Horayt: Lotan, Copal, Dhibiyɔn kɛnɛ Anä, 30 Dicɔn, Edhɛr kɛnɛ Dican. Kɛ kɛn kua̲r tëë jɔc kä ji Horayt kɛ pek thuk duelikiɛn muun Thi̲i̲r. 31 Kä titi kɛ kɛn kua̲r tin di̲t tëë ruackɛ muun Idcm ni mëë ŋotɛ 'ken kuäär mi di̲i̲t ni te kä Ithɛrɛl. 32 Cu gat Bɛyɔr ni Bɛlä a kuäär mi ruaac Idɔm, kä ciöt wecdɛ cua jɛ cɔl i Din-habä. 33 Cu Bɛlä li̲w, cu Jopɛ̈p gat wutä mi cɔal i Dhɛrä raan Bodhrä gua̲a̲dɛ guäl, cua kuäär. 34 Cu Jopɛ̈p li̲w, kä cu raan rööl ji Tɛymanayt mi cɔal i Hucam gua̲a̲dɛ lɛ guäl. 35 Cu Hucam li̲w, cu Hɛydɛ̈t gat Bɛydɛ̈t ëë joc ji Mi-diɛn-ayt dɔɔr kä Moap gua̲a̲th kuäärädɛ guäl. Cuaa ciöt wecdɛ min ciɛŋɛ cɔl i Abith. 36 Cu hɛydɛ̈t li̲w, kä cu Camlä raan Macɛrɛkä gua̲a̲dɛ guäl. 37 Cu Camlä li̲w, cu raan Rɛyhoboth mi cɔal i Cawl wi̲c yiëër mi cɔal i Yu-pɛrɛy-tith gua̲a̲dɛ guäl.
(Page 141)
38 Kä cu Cawl li̲w, cu Bɛɛl-hanan gat Akbor gua̲a̲dɛ guäl. 39 Cu gat Akbor ni Bɛɛl-hanan li̲w, cu Hɛydar gua̲a̲dɛ guäl, cuɔ ciöt wecdɛ cɔl i Paw, kä cɔal ciekdɛ i Mɛ-hɛt-abɛl nya Matɛrɛt min la nya Mɛdhahap. 40 Titi kɛ kɛn ciööt kua̲ri gan Ithɔɔ kɛ pek gɔalikiɛn kɛnɛ gua̲th tin cieŋkɛ thi̲n kɛ ciöötkiɛn: Thimä, Alpan kɛ Jɛthɛth, 41 O-holi-bamä, Elä, Pinɔn, 42 Kɛnath, Tɛyman kɛnɛ Mip-dhar, 43 kɛ Makdiɛl kɛnɛ Iram.. Titi kɛ kɛn kua̲r Idɔm min la Ithɔɔ gua̲n Idɔm. Nɛy tɔ kɛ gua̲a̲diɛn mi cieŋkɛ thi̲n rɛy muɔ̲ɔ̲n mi la duŋdiɛn.
(Page 142)
Cio̲o̲k 37
1 Cu Jɛykɔp cieŋ muun ëë ci gua̲n kɔn cieŋ thi̲n kä Kɛynɛn. 2 Kä titi kɛ kɛn ruaacni ciɛɛŋä gɔali Jɛykɔp. Jothɛp mi runkɛ wäl bärɔw kä ro laa yienɛ ni det kɛnɛ dämani. E dho̲o̲l mi tɔt kɛɛl kɛ gaat Bi̲lä kɛnɛ gaat Dhilpä tin la män gua̲n. Kä cu Jothɛp gua̲ndiɛn nöŋ ruac mi jiääk kɛ kui̲c gan man. 3 Täämɛ Ithɛrɛl nhɔkɛ ni Jothɛp ɛlo̲ŋ kä gaatkɛ tin kɔkiɛn kɛ ɤöö ɛ jɛn gat dɔŋädɛ. Cuɛ jɛ moc kɛ bi̲i̲y mi te kɛ biɛɛl ti nyin ŋuan. 4 Kä mëë ci dämani jɛ ŋa̲c ɛn ɤöö nhɔakɛ ni Jothɛp ɛlo̲ŋ kä gaat mani diaal ɛ gua̲ndiɛn cu kɛn Jothɛp coo nyier ɛlo̲ŋ a 'ci kɛn lɛ ni a ruac a gɔaa kɛ jɛ. 5 Täämɛ cu Jothɛp la̲k läk ikä kɛ wäär. Mëë cɛ jɛ la̲t gaat man cu nyieriɛn kɛ jɛ rɔɔdɛ ku rep ɛlo̲ŋ. 6 Cu Jothɛp kɛ jiök, cuɛ wee, "Liɛŋɛ ruac läkä mi ci ɤän ɛ läk ikä. 7 Nɛ̈nɛ jɛ, yiɛɛn kɔn kua̲thni bɛɛl rɛy kakä, cuaa ga̲a̲c kɛ ɤöö cu kua̲thdä rɔ cuŋ, kä cu kua̲thnikun ro ben goŋ kɛ kua̲thdä."
(Page 143)
8 Cu dämani jɛ jiök, "Ji̲n bi kɔ ruac pa̲ny? kiɛ bi kɔ yiɛn?" Cu kɛn ɛ coo nyir ɛlo̲ŋ inɔ a wee wä kɛ kui̲c la̲a̲tnikɛ kɛnɛ rieetkɛ. 9 Cuɛ la̲k dɔdiɛn lɛ ni läk ikä, cuɛ jɛ lɛ ni nyɔk kɛ lät gaat man, cuɛ wee, "Ɣän cä ga̲a̲c kɛ ɤöö cu cäŋ, kɛ pay, kɛ kuɛl da̲ŋ wäl kɛl ro goŋ nhiamdä." 10 Kä mëë cɛ jɛ la̲r gua̲n kɛnɛ gaat man cu gua̲n ɛ luek, cuɛ jɛ jiök, "E la̲k mi tee di ɛn ɛ ci läk ikä mɛ? Dee ɤän kɔnɛ muɔɔr kɛ dämuɔɔri yi̲k bɛn a bakɔ ro ben goŋ nhiamdu?" 11 Kɛ kui̲c ɛmɔ cu gaat mani te kɛ tiɛɛl kɛ jɛ, kä cu gua̲n ruac ɛmɔ la̲th lɔɔcdɛ, cuɛ jɛ rɔm kɛ lɔcdɛ. 12 Täämɛ cu gaat man det gua̲ndiɛn ɤöth kä Cɛkɛm kɛ ɤöö bikɛ wä laak kɛ wal. 13 Kä cu Ithɛrɛl Jothɛp jiök, "Gaat muɔɔr, 'keni kɛ nɛn, cikɛ det wä la̲a̲k kä Cɛkɛm. Bër, bä ji jäk kä kɛ." Cuɛ wee, "Ɣän ɛn." 14 Cuɛ jɛ coo jiök, "Ji̲n täämɛ, wër gui̲l gaat muɔɔr kɛnɛ det mi malkɛ bi ɛ lɛ ben la̲r ɤä. Cuɛ jɛ coo jäk kä lo̲o̲l Hɛpɛrɛn, cuɛ ben kä Cɛkɛm. 15 Kä cu raan ɛ jek mamɛ rɛy dɔaar, cuɛ jɛ thiec,
(Page 144)
"Go̲o̲ri ni nu?" 16 Cuɛ wee, "Ɣän göörä ni gaat maar. Täämɛ mi ŋäci gua̲a̲ la̲a̲kɛ det thi̲nɔ, nyuuthni jɛ ɤä." 17 Kä cu wut ɛmɔ jɛ jiök, "Gaat muɔɔr cikɛ jiɛɛn wanɛmɛ kɛ ɤöö ɤän cä ruacdiɛn liŋ, ci kɛn ɛ lar i bikɛ wä kä Dothan." Cu Jothɛp coo wä kɔɔr gan man cuɛ kɛ wä jek kä Dothan. 18 Cu gaat mani jɛ nɛn ni na̲nkä a ŋotɛ 'kenɛ ni cop thiäkä. Cukɛ ruac kɛ kui̲cdɛ, ŋɛr kɛn ɛ i bi kɛn ɛ näk. 19 Cukɛ ruac kamdiɛn, lar kɛn ɛ, i "Gua̲n la̲a̲kni mindan bëë mi." 20 Cukɛ wee, "Wanɛ banɛ jɛ näk, banɛ jɛ yuɔr rɛy jiɛw, banɛ jɛ coo lar, i Ci lɛy dɔaar ɛ cam, kä banɛ mɔ bi la̲a̲kni tëë cɛ läk ikä jɛ ku lɛ lɛlɔ nɛn." 21 Mëë ci Ruben ruac ɛmɔ liŋ cuɛ kɛ jiök, i " ' Ci kɔn ɛ bi näk. " Cuɛ jɛ kän tetnikiɛn. 22 Cu Ruben kɛ jiök, i" ' Cuanɛ jɛ gueer, bi kɔn la̲th ni jɛ rɛy jiɛw dɔɔr, 'cuayɛ jɛ guer kɛ tetdun." Jɛn Rubɛn larɛ nɔmɔ kɛ ɤöö deyɛ jɛ ku lɛ wä ka̲m raar iyɔɔ kɛ ɤöö deyɛ jɛ nöŋ gua̲n. 23 Mëë ci Jothɛp ku cop kut gan man cukɛ bi̲i̲ydɛ mi te kɛ biɛɛl pööth raar puɔ̲ɔ̲nydɛ,
(Page 145)
bi̲i̲y mi bäär mi te kɛ tet ti ba̲r ba̲a̲r mi ciɛŋɛ. 24 Cukɛɛ Jothɛp naŋ, cu kɛn ɛ wä la̲th rɛy jiɛw. Jiw ɛmɔ köötɛ, thilɛ jicdɛ pi 25 Cukɛ coo nyuur mi̲thkɛ. Liëc in liec kɛ kɛ cukɛ ji Icmɛyɛl ti köök nɛn a bëë kä Giliyɛt kɛ thɔ̲a̲rɔ̲a̲a̲likiɛn, kapkɛɛ luaac kä Ijipt kɛnɛ wal kɔkiɛn ti ŋuan ti te kɛ ŋuäny mi gɔaa. 26 Kä cu Judä dämani jiök, "Täämɛ kɔn banɛ mi gɔaa mi cɔal i ŋu jek thi̲n mi bi kɔn dämandan näk, kä bi kɔn riɛmdɛ tɛ̲̈ɛ̲̈? 27 Wanɛ, banɛ jɛ kɔak kä ji Icmɛyɛl, 'cuanɛ jɛ gueer kɛ tetkɔn kɛ ɤöö ɛ dämandan in la ri̲ŋdan pa̲ny." Cu dämani ruacdɛ liŋ. 28 Cu ji ko̲kä Midiyɛn ben, cukɛ Jothɛp ka̲m raar rɛy jiɛw, cukɛ jɛ kök ji Icmɛyɛlat kɛ yio̲w thilbɛr ti jɛn rɛw, kä cu nɛy tɔtɔ Jothɛp naŋ kä Ijipt. 29 Mëë ku Rubɛn lɛ wee bëë jiw ben gui̲l 'kenɛ Jothɛp jek thi̲n cuɛ bieynikɛ rɛ̈t. 30 Cuɛ ben kä gaat man, cuɛ kɛ jiök, "Thiɛlɛ Jothɛp rɛy jiɛw, kä ɤän bi ɤän ku lɛ wä ni?" 31 Cu kɛn bi̲i̲y Jothɛp coo ka̲n, cu kɛn böw näk, cukɛɛ bi̲i̲ydɛ cua̲th rɛy riɛm.
(Page 146)
32 Cukɛ bi̲i̲y ɛmɔ nöŋ gua̲ndiɛn, cu kɛn ɛ jiök, i "Bi̲i̲y biɛɛli mɛmɛ kuanykɔ jɛ dɔɔr, kä kui̲c nɛy ɛ mi ɛ jɛn bi̲i̲y gatdu kiɛ 'ci ɛ jɛn. Nɛn ɛ, bi mɔ laari mɔ lar thi̲n." 33 Cuɛ jɛ ŋic, cuɛ wee, "E jɛn bi̲i̲y gatdä ɛn nɛmɛ. Ci ley dɔaar ɛ cam. Ɣän thilɛ ɤä di̲w, Jothɛp ci ley ɛ nyäk." 34 Täämɛ cu Jɛykɔp bieeynikɛ rɛ̈t, cuɛ la̲th ni bi̲i̲y cuali puɔ̲ɔ̲nydɛ, ci lɔcdɛ jiath ɛlo̲ŋ, cuɛ gatdɛ par kɛ ni̲n ti nyin ŋuan. 35 Cu gaatkɛ diaal kɛnɛ nyieekɛ diaal ben kä jɛ kɛ ɤöö bikɛ gua̲ndiɛn ben bum, kä cuɛ lo̲k i buɔ̲mkɛ jɛ, cuɛ wee, "ëc, ŋuäni ɤöö bä wä jɔɔni ni kä Ciɔl a paarä gatdä." Cu gua̲n pa̲r ni inɔ kɛ kui̲c gatdɛ. 36 Mëë wëë te inɛ cu ji Midiyɛn Jothɛp lɛ wä nyɔk kɛ kɔk kä Ijipt. Cu kɛn ɛ kök Patipɛr mi la kuäär rɛ̈m Përow.
(Page 147)
Cio̲o̲k 38
1 Kä mëë cɛ te inɛ kɛ gua̲a̲th ɛmɔ cu Judä jiɛɛn gua̲th ëë te gua̲n thi̲n, cuɛ ben kä ram kɛl mi cɔal i Hayrä, raan Adulä. 2 Cu Judä nya ji Kɛynɛn kɛl mi cɔal i Cuwä nɛn ɛn thɔ̲ŋ ɛmi, cuɛ jɛ kuɛn a la ciekdɛ. 3 Kä cu nyam ɛmɔ ruët, cuɛ dap kɛ gat mi dho̲o̲l, cu Judä gat ɛmɔ cɔl i Er. 4 Cuɛ rɔɔdɛ lɛ nyɔk kɛ ruët, cuɛ lɛ ni dap kɛ gat mi dho̲o̲l, cuɛ jɛ cɔl i Onan. 5 Cuɛ rɔɔdɛ lɛ ni nyɔk kɛ ruët bä, cuɛ lɛ ni dap kɛ gat mi dho̲o̲l, kä cuɛ jɛ cɔl i Ci̲lä. Kä ɛn guäth ëë dapɛ kɛ gat ɛmɔ tëë kä Cɛdhip. 6 Cu Judä gatdɛ min kɛ̲̈ɛ̲̈ ni Er kuën ciek mi cɔal i Tɛymar. 7 Kä gat Judä in kɛ̲̈ɛ̲̈ ni Er cuɛ a wän wän nhiam Jaopa, cu Jaopa jɛ coo näk. 8 Cu Judä gatdɛ ni Onan jiök, "Ji̲n wër kä ciek dämuɔɔr ni Er, bi jɛ lät kä min la cɔw ca̲ŋ ɛ a lät kä ciek gatkä man mi ci li̲w. Dieth gaat kɛ kui̲c gatkä muɔɔr." 9 Kä Onan ŋäcɛ jɛ ɛn ɤöö cäŋ diethɛ kɛ kɛn gaat 'cikɛ gaatkɛ.
(Page 148)
Mëë cɛ ciek däman ku la̲th dueel cuɛ diethdɛ a guathɛ piny kɛ ɤöö lo̲kɛ ɤöö bi ciek däman ruët kɛ gatdɛ. 10 Kɛ kui̲c ɛmɔ cu Jaopa jɛ ŋa̲c i mi cɛ la̲t 'ci lɔcdɛ jɛ nhɔk, cuɛ jɛ coo näk. 11 Kä cu Judä Tɛymar in la ciek gatdɛ jiök, "Ji̲n wër cieŋ muɔɔri, bi waa ciek jɔkä thi̲n mäni cäŋ ɔ wä gatdä ni Ci̲lä a wutɔ" - - kɛ ɤöö jɛn a dɔ̲ŋ dee lɛ li̲w ni cet kɛ gaat man. Kɛ kui̲c ɛmɔ cu tɛymar wä cäŋ mani kä gua̲n. 12 Kä mëë cɛ lɛ tey inɛ cu ciek Judä in la nya Cuwä li̲w. Mëë caa Judä bum kɛ lia̲a̲ ciëkdɛ cuɛ jiɛɛn, cuɛ wä kä nɛy tin la miem deetkɛ a ŋuɔ̲kɛ kä Timnä. Cukɛ wä thi̲n kɛɛl kɛnɛ määdɛ ni Hayrä min la raan Adulä. 13 Kä mëë ci Tɛymar ɛ liŋ inɛ ɛn ɤöö go̲o̲r gua̲n thudɛ wä guäth in laamiem deet a ŋuɔ̲kɛ thi̲n kä Timnä kɛ ɤöö bɛ miem deetkɛ wä ŋuɔ̲k, 14 cuɛ bieeyni cuɔɔli tin la män jɔɔni kɛ a cieŋ ka̲m raar, cuɛ rɔɔdɛ kum mäni wi̲cdɛ kɛɛ töp, cuɛ wä nyuur röm dupni wi̲c mi te thoo duɔ̲p mi cɔal i Enayim, duɔ̲ɔ̲p mi wä kä Timnä,
(Page 149)
kɛ ɤöö cɛ jɛ nɛn i Ci̲lä caa wut, kä 'ka̲n ɛ ka̲m ɛ. 15 Mëë ci Judä ɛ nɛn cuɛ wee, i dɔ̲ŋ ɛɛ rier kɛ ɤöö cɛ nhiamdɛ kum. 16 Cuɛ rɔɔdɛ ka̲p cuɔ̲ŋ, cuɛ jɛ jiök, "Bër, a baa kä ji" kɛ ɤöö kui̲cɛ jɛ i ɛ ciek gatdɛ. Cu ciek ɛmɔ jɛ jiök, "Bi ji̲n ɤä kɔn ka̲m ŋu bi ku lɛ ben kä ɤä?" 17 Cuɛ jɛ jiök, i "Ɣän bä ji ka̲m dɔw dɛ̈ɛ̈l bowä mi tɔt rɛy detkä." Kä cu ciek ɛmɔ wee, "Ŋun mi ka̲pä gueydɛ mäni cäŋ in wii no̲o̲ŋ ni dɔw dɛ̈ɛ̈l bowä nɔmɔ." 18 Cu Judä ɛ jiök, "Kä ɛ ley ŋu dëë ka̲p gueydɛ mɔ?" Cuɛ jɛ jiök, "Kämni ɤä ciɛk ɔ te yiɛtkädu mɔ kɛnɛɛ ga̲c kɛ taandu mɛ te tekädu mɛ." Cuɛ kɛ coo ka̲m jɛ, kä cuɛ wä niɛɛn kɛ jɛ, cuɛ jɛ ruet. 19 Cu ciek ɛmɔ rɔɔdɛ jiɛc, cuɛ wä, cuɛ bieeynikɛ wä ka̲m raar, kä cuɛ rɔɔdɛ wä moc kɛ bieeyni män jɔɔni. 20 Mëë ci Judä dɔw dɛ̈ɛ̈l bowä wä jak kä nööŋkɛ ɛ määdɛ min la raan Adulä kɛ ɤöö bɛ ŋɔak tëë ci ciek kɛ ka̲p guäthdɛ wä luɔ̲ɔ̲c, 'kenɛ ciek ɛmɔ jek. 21 Kä cuɛ wutni dhɔaar ɛmɔ thiec,
(Page 150)
i "Kä ciek in riär in laa te kä Enayim gekä duɔ̲p ɛn wanɛmɛ a ni kä?" Kä cukɛ jɛ jiök, i "Thilɛ rier mi ci met te wanɛmɛ." 22 Cuɛ coo luny kä Judä, cuɛ Judä ben jiök, i " 'Ka̲n ɛ jek, kä caa ɤä jiök bä ɛ wutni wec ɛmɔ i thilɛ wecdiɛn rier mi te thi̲n." 23 Cu Judä jɛ loc, "A ciek ɛmɔ ku ŋɔak tɔtɔ cieŋ a la nyinkɛ tuŋ mäni mi yiek kɔn dɔl. 'Keni jɛ nɛn, ɤän cä dɔw dɛ̈ɛ̈l bowä nɛmɛ ja̲k, kä 'keni jɛ wä jek." 27 Kä mëë ci gua̲a̲th dapkädɛ cop cuɔ jɛ cu ŋa̲c ɛn ɤöö ruetɛ kɛɛ cuɛ̈ɛ̈k da̲ŋ rɛw. 28 Dap ëë dap jɛ cu gat in nhiam tetdɛ ruɔ̲ɔ̲ny raar, kä cu ciek in gam jɛ tetdɛ yiën lath mi dɛ̈ɛ̈r kɛ ɤöö baa ŋäc ni jɛ i ɛ jɛn gat in nhiam. 29 Kä yuth ëë yuthɛ tetdɛ jɔk, nɛ̈nɛ jɛ, cu däman ben raar. Cu gääm wee, "Kuaa gua̲c mi ŋu ci ku la̲t i nɛmɛ kɛ kui̲cdu!" Cuɔ ciötdɛ cu cɔl i Pɛrɛdh. 30 Mëë cɛ ben raar cu däman in caa tetdɛ yiën lath mi dɛ̈ɛ̈r lɛ ben kɔɔr, kä cuɔ ciötdɛ cɔl i Dhɛrä.
(Page 151)
Cio̲o̲k 39
1 Täämɛ cuaa Jothɛp ku naŋ kä Ijipt, cuaa wä kɔk kä ji Icmɛyɛl ɛ wut mi kuäär rɛ̈m Përow mi cɔal i Patipɛr. E kuäär mi këŋ mi la raan ji Ijipt. 2 Jaopa tëë kɛɛl kɛ Jothɛp, cuaa wut mi jäl ni kɛ cio̲o̲k cuëëc. Cuɛ tey dueel kua̲rɛ mi la raan Ijipt. 3 Kä cu kuäärɛ jɛ coo nɛn i Jaopa a kɛɛl kɛ jɛ, kɛnɛ ɤöö cɛ jɛ jek kä lät a gɔaa a ci ŋɔak ro rep tetkädɛ. 4 Cu Jothɛp gɔɔy lɔaac coo jek nhiamdɛ, kä cuɛ jɛ ka̲m tiit, cuɛ jɛ jak kä neen ciëŋdɛ, cuɛ jɛ jak kä yieen ŋɔaknikɛ diaal. 5 Mëë cɛ Jothɛp ku ka̲m la̲t duëli diaal a mäni ŋɔaani kɔkiɛn cu Jaopa duel kua̲r ran Ijipt ɛmɔ poth kɛ kui̲c Jothɛp, kä cu Jaopa ŋɔakɛ diaal poth, nyin duëël a mäni nyin kakä. 6 Cuɛ ŋɔakɛ coo la̲th tetkä Jothɛp. Täämɛ Jothɛp ɛ wut mi gɔaa Puɔ̲nydɛ mi te kɛ maan. 7 Kɛ gua̲a̲ mi tɔt cu ciek kua̲r lɔcdɛ wä kä Jothɛp, cuɛ jɛ jiök, "Nini kɛ ɤä." 8 Kä cuɛ jɛ lo̲k, cuɛ ciek kua̲rɛ jiök,
(Page 152)
"Cä ga̲a̲c kɛ ɤöö kui̲c kuäärä ti diaal ti te dueel ti kɛ kui̲cdä kɛ min cɛ ŋɔak diaal ti te kɛ jɛ la̲th tetkädä. 9 Cɛ lɛ ŋot di̲t ni jɛn rɛy duëël ɛmɛ kä ɤä, kä thilɛ mi cɛ gaŋ jɔk mi 'kenɛ la̲th tetädä thil ni puɔ̲nydu kɛ ɤöö lapi ciekdɛ, täämɛ dëë mi jiääk mi di̲i̲t mi cet kɛ nɛmɛ kɛnɛ duer ku lɛ lät kä Kuoth i diän?" 10 Cäŋ laa ruacɛ kɛ Jothɛp ciaŋ ciaŋ 'cɛ ruacdɛ dee liŋ i bɛ niɛɛn kɛ jɛ kɛnɛ ɤöö bɛ tey kɛɛl kɛ jɛ. 11 Kä kɛ cäŋ kɛl mi cɛ wä dueel wëë la̲tdɛ la̲t, kä thilɛ ram te dueel kä wutni tin laate thi̲n, 12 cu ciek ɛmɔ bi̲i̲ydɛ käp, cuɛ jɛ jiök, i "Bër niɛnɛ." Cu Jothɛp ɛ puɔ̲t bi̲i̲ydɛ, kä cuɛ rɔɔdɛ bar raar. 13 Mëë cɛɛ nɛn i ci Jothɛp bi̲i̲ydɛ duɔth tetkädɛ a cɛ rɔɔdɛ bar raar dueel, 14 cuɛ ji duëëlɛ cɔl, cuɛ kɛ jiök, "Nɛ̈nɛ jɛ, cɛ rɛydan nöŋ raan Hi̲i̲bɛru kɛ ɤöö bɛ kɔn ben pual. Cɛ ben kä ɤä kɛ ɤöö bakɔ ben niɛɛn kɔn jɛ, kä cua wak kɛ jɔw mi di̲i̲t. 15 Mëë cɛɛ ŋa̲c ɛn ɤöö ci ɤän jɔwdä kap nhial kɛ wak mi di̲i̲t cuɛ rɔɔdɛ bar raar dueel, cuɛ bi̲i̲ydɛ ba̲ny piny kutdä."
(Page 153)
16 Kä cu ciek ɛmɔ bi̲i̲y Jothɛp la̲th kutdɛ a mäni mëë wä kuäärɛ wä ben. 17 Kä cu ciek ɛmɔ ruac ɛmɔ la̲r ɛ, cuɛ wee, "Täämɛ ja̲ŋdu min la raan ji Hi̲i̲bɛru ëë ci ji̲n ɛ nöŋ kɔn cɛ ben kä ɤä kɛ ɤöö bɛ ɤä puɔl. 18 Kä ni ɛɛn di̲n di̲i̲ni mëë cä jɔwdä kap nhial kɛ wiee, cuɛ ɤä ba̲ny bi̲i̲ydɛ, cuɛ rɔɔdɛ bar raar dueel." 19 Mëë ci kuäärɛ laat ciëkdɛ tin cɛ la̲t ɛ liŋ, i Nɛmɛ ɛ jɛn la̲t in ci läätdu jɛ lät kä ɤä cuɛ lɔcdɛ waŋ. 20 Kä cu kuäär Jothɛp jɛ käp, cuɛ jɛ la̲th dueel yieenkä gua̲a̲th in la mabuthni kua̲r in di̲i̲t a yiankɛ thi̲n, cuɛ te thi̲n rɛy yienkä ɛn wanɔ. 21 Kä cu Kuoth Joapa te kɛɛl kɛɛ Jothɛp, cu Kuoth Jothɛp nyuɔ̲th gɔɔy nho̲kädɛ mi 'ci rɔ wany, kä cu Jaopa kuäär duëël yieenkä nɔmɔ jak kä tɛth lɔcdɛ kɛɛ Jothɛp. 22 Kä cu kuäär duëël yieenkä Jothɛp ka̲m wi̲c la̲t kɛɛliw a mäni wi̲c mabuthni diaal tin te rɛy yienkä. Ti diaal tëë caa la̲t ɛn thɔ̲ŋ ɛmi cukɛ cuaa lät jɛn. 23 Kä cu kuäär duëël yieenkä coo thil riɛk kɛ ti diaal tëë te tetkä Jothɛp kɛ ɤöö te Jaopa kɛɛl kɛ jɛ.
(Page 154)
Kɛn kɛl ɛ cɛ la̲tɔ la Jaopa jɛ a jak kä gɔaa.
Cio̲o̲k 40
1 Mëë wëë tey inɛ kɛ kɔr nɛmɛkä cu deeth mi̲thni kua̲r Ijipt kɛnɛ thäät jurayni gua̲a̲c kɛ kuääriɛn in la kuäär Ijipt in di̲i̲t. 2 Cu Përow lɔcdɛ jiääk kɛ pɛndieetkɛ da̲ŋ rɛw, kuäär in la mi̲th a no̲o̲ŋ wi̲c tharbetä kɛnɛ kuäär in la jurayni a thaal. 3 Cuɛ kɛ la̲th rɛ̈y duëël yieenkä mi caa a ga̲kɛ, dueel kua̲r rɛ̈m mi këŋ rɛy karɛkon kä gua̲a̲ caa Jothɛp kuëŋ thi̲n. 4 Cu kuäär duëël yieenkä kɛ ka̲m Jothɛp, cuɛ kɛ a yienɛ, cukɛ liep yieenkä ɛn guäth ɛmɔ kɛ gua̲a̲th mi wä nhiam. 5 Kä cukɛ la̲a̲k läk ikä kɛ wäär kɛl. No̲o̲ŋ mi̲thni kɛnɛ thäät jurayni kua̲r Ijipt in di̲i̲t tëë caa yian dueel yieenkä, ramɔ kɛ la̲kdɛ kɛ la̲kɔ kɛ luɔtdɛ. 6 Mëë wä Jothɛp ben kä kɛ kɛ runwaŋ cuɛ kɛ nɛn 'ci lo̲ckiɛn tɛth. 7 Cuɛ kua̲r la̲t kua̲r in di̲i̲t ni Përow tëë te kɛɛl kɛ ji dueel kua̲rɛ yieenkä coo thiec, "E ŋu ci lo̲ckun jiath inɔmɔ walɛ?"
(Page 155)
8 Cukɛ jɛ jiök, "Cakɔ la̲a̲k läk ikä, kä thilkɔ ram lukɔ ciökiɛn," kä cu Jothep kɛ jiök, " ' Ci luɔ̲cdiɛn ŋäc ni Kuoth? Ŋɔalɛ kɛ la̲r ɤä." 9 Cu kuäär in la mi̲th a naŋ la̲kdɛ coo la̲t Jothɛp, cuɛ jɛ jiök, "Kɛ la̲kdä, tëë kɛ jiath mi te nhiamdä, 10 te wi̲cdɛ kɛ kar da̲ŋ diɔ̲k, kä ni ɛɛn ŋuɔl in nuɔl kɛ kɛ cu gaaknikɛ coo ɤa̲r, kä cu thuaarɛ rɔ coo looc ni dɛykɛ. 11 Ɣän rɔamä liɛɛr kua̲r ni Përow kɛ tetdä, cuaa dɛykɛ pon, kä cuaa kɛ nhiaac rɛy lirä Përow, kä cuaa liɛɛr ka̲m Përow." 12 Cu Jothɛp ɛ coo jiök, i "Täämɛ luɔt läkädu mɛ, cuɛ wee, täämɛ kɛn kar da̲ŋ diɔ̲k titi cetkɛ kɛ ni̲n da̲ŋ diɔ̲k. 13 Kä kɛ kɔr ni̲ni da̲ŋ diɔ̲k bi kuäär ni Përow ji jak kä kapi wi̲cdu nhial, kä bɛ ji nyɔk kɛ loc lätdu, kä bi ji̲n ɛ nyɔk kɛ no̲ŋ liɛɛr cet ni kɛ ta̲a̲ ëë lät kɛ yɛ mëë lapi deeth mi̲thni. 14 Kä ji̲n lapni ɤä a tiiti mi wä duŋdu rɔ wä lot, kä lätni ɤä kä mi gɔaa, kä lapni ɤä a nyääli nhiam Përow kɛ ɤöö bɛ ɤä ka̲m raar dueel ɛmɛ.
(Page 156)
15 Kɛ ɤöö ɛpuc ɤän caa ɤä kuëël raar muun Hi̲i̲bɛru, kä mäni wanɛmɛ thilɛ mi jiääk mi cä la̲t mi kua lɛ yiɛɛn ni ɤä." 16 Täämɛ mëë ci thäät jurayni in di̲t ni jɛn ɛ ŋa̲c ɛn ɤöö ci la̲k in nhiam te kɛ luɔt mi gɔaa cuɛ Jothɛp jiök, "Mäni ɤän bä ta̲a̲ kɛ la̲k. Tëë kɛ diënyni jurayni da̲ŋ diɔ̲k ti te wi̲i̲dä. 17 Caa kɛ do̲r wi̲i̲dä, te diɔ̲nyɔ wii diönyɔ, te jurayni gööli ti caa thal kɛ kui̲c Përow rɛy kä min te nhial, kä te diit nhial thi̲n cam kɛn kɛ. 18 Kä cu Jothɛp ɛ loc, "Mɛmɛ ɛ jɛn luɔt läkädu: Diöyni da̲ŋ diɔ̲k kɛ ni̲n da̲ŋ diɔ̲k. 19 Kä kɛ kɔr ni̲ni da̲ŋ diɔ̲k kuäär ni Përow bɛ ji jak kä kapi wi̲cdu nhial, kä bɛ ji ŋap wi̲c jiaath, kä baa ri̲ŋdu cam ɛ diit nhial. 20 Kä kɛ diɔ̲ɔ̲k ni̲ni min la cäŋ ti̲mkä dapkä Përow, cuɛ mi̲th ti ŋuan lät kä la̲a̲tkɛ diaal. Kä cuɛ deeth mi̲thni min di̲t ni jɛn jak kä kapɛ wi̲cdɛ nhial nhiam la̲a̲tnikɛ, 21 kɛnɛ thäät jurayni, kä cuɛ deeth mi̲thni luɔc gua̲a̲th la̲tdɛ, cuɛ liɛɛr wä la̲th tetä Përow.
(Page 157)
22 Kä cuɛ thäät jurayni min di̲i̲t ŋap cet ni kɛ luɔc ëë luc Jothɛp ɛ kɛ. 23 Kä cäŋ ci Jothɛp lät inɔ kɛ kɛ bä cu deeth mi̲thni mim di̲i̲t Jothɛp pa̲l ruëëc.
Cio̲o̲k 41
1 Kɛ kɔr runi da̲ŋ rɛw cu Përow la̲k läk ikä. Tëë cuŋä wi̲c yiëër kä Nayɔl. 2 Nɛ̈nɛ jɛ, cu ɤɔ̲k da̲ŋ bärɔw ti cuath cuaath ti puath puaath ben raar kä Nayɔl, cukɛ laak kɛ wal thok waath. 3 Kä nɛ̈nɛ jɛ, cu ɤɔ̲k da̲ŋ bärɔw kɔkiɛn ti nua̲n nua̲a̲n ti liaat lɛ ni ben raar yieer kɔɔr ɤɔ̲ɔ̲k titi, cukɛ wä cuɔ̲ŋ kutdiɛn wii yiëër Nayɔl. 4 Kä cu kɛn ɤɔ̲k tɔ liaat tɔ nua̲a̲n nua̲a̲n tɔtɔ ɤɔ̲k tin cuath cuaath tin puath puaath tinkɔn cam, kä cu Përow coo keer ni̲n." 5 Cuɛ rɔɔdɛ lɛ ni nyɔk kɛ loc ni̲n, cuɛ la̲k lɛ läk ikä kɛ rɛwdɛ. Kä nɛ̈nɛ jɛ, cuɛ rɔ̲a̲a̲th manytapni da̲ŋ bärɔw ti dhök dhöök ti gɔw ti ci̲l puɔ̲ɔ̲ny taŋ kɛl nɛn. 6 Kä nɛ̈nɛ jɛ, cu rɔ̲a̲a̲th da̲ŋ bärɔw kɔkiɛn ti ciɛw ciɛɛw ti jiäk ti caa yia̲r ɛ jiɔm in la bëë kä käny ca̲ŋ lɛ ni ben kɔɔriɛn.
(Page 158)
7 Kä cu kɛn rɔ̲a̲a̲th da̲ŋ bärɔw tɔ ciɛw ciɛɛw tɔtɔ rɔ̲a̲a̲th da̲ŋ bärɔw tin cuath cuaath tinkɔn cam. Kä cu Përow coo kɛɛr ni̲n, cuɛ coo ŋa̲c ɛn ɤöö ɛ la̲k. 8 Mëë ci ɤɔw baak kɛ runwaŋ cu Përow coo diɛɛr ɛlo̲ŋ kɛ kui̲c läkädɛ nɔmɔ, kä cuɛ raan ja̲k kɛ ɤöö baa wä ciöl ti̲t wal wecdɛ ni Ijipt a mäni nɛy tin pɛ̈l pɛ̈ɛ̈l tin te thi̲n bä. Ci Përow kɛ la̲r la̲kdɛ, kä thilɛ ram mi cu luɔtdɛ la̲r jɛ kä kɛ. 9 Kä cu deeth mi̲thni min di̲i̲t Përow jiök, "Ɣän cä duerä tim walɛ. 10 Kɛ ɤöö mëë cɛ Përow lɔcdɛ waŋ kɛ la̲a̲tkɛ, kä cuɛ ɤä la̲th dueel kua̲r rɛ̈m mi këŋ, ɤän kɔnɛ thäät jurayni min di̲i̲t, 11 kɔn da̲ŋ rɛw diaal cuakɔ la̲a̲k läk ikä ni kɛ ɛn wäärɛ kɛlɔ. Te ramɔ kɛ la̲kdɛ kɛɛ luɔtdɛ go̲lä. 12 tëë kɛ ŋuɛ̈t Hi̲i̲bɛru mi te kɛ kɔ kɛɛl, mi la läät kua̲r rɛ̈m mi këŋ. Mëë cakɔ jɛ la̲r la̲a̲kɔ cuɛ la̲a̲kɔ luɔtdiɛn la̲r kɔ, lätɛ ramɔ luɔt läkädɛ. 13 Luɔc ëë cɛ luɔ̲c kɔ cuɛ cop cet mëë cɛ luɔ̲c kɔ. Cuaa luɔ̲ɔ̲c gua̲a̲ la̲tdä, kä cuaa thäät jurayni ŋap."
(Page 159)
14 Kä ɛn guäth ɛmɔ cu Përow Jothɛp coo jäk kä raan, cuɔ wä ciöl, jɛ. Cuɔ Jothɛp ŋɔal wä ka̲m raar dueel yieenkä kɛ pɛ̈th, kä cu Jothɛp nhiɛm tiekdɛ kɛnɛ wi̲cdɛ dap wä mut, kä cuɛ bieeyni ti jiäk tin te puɔ̲ɔ̲nydɛ gɛr kɛ bieeynikɛ tin gɔw. Cuɛ ku wä nhiam kua̲r ni Përow. 15 Cu Përow Jothɛp jiök, i "Ɣän cä la̲k läk ikä, kä thilɛ ram mi nyuth ɤä luɔtdɛ, kä ɤän cä liŋ i la ji̲n luɔt läkä a lär raan mɔ caa la̲r ji mɔ." 16 Cu Jothɛp ɛ luɔ̲c Përow, i "'Ci ɛ ɤän bi luɔtdɛ la̲r ji mɔ, ɛ Kuoth bi ji ka̲m luɔc mi gɔaaɔ." 17 Täämɛ cu Përow Jothɛp jiök, "Nɛn ɛ, la̲kdä, ɤän cä cuɔ̲ŋ po̲mä yiëër kä Nayɔl. 18 Kä cu ɤɔ̲k da̲ŋ bärɔw ti cuath cuaath ti puath puaath ben raar yieer kä Nayɔl, cukɛ laak kɛ wal waaŋ po̲mä. 19 Kä cu ɤɔ̲k da̲ŋ bärɔw kɔkiɛn ti liaat ti nua̲n nua̲a̲n ti ciɛw ciɛɛw ti ka̲n met nɛn muun Ijipt ɛmɛ ben kɔɔriɛn. 20 Kä cu ɤɔ̲k tin nua̲n nua̲a̲n tin ciɛw ciɛɛw tinkɔn tin cuath cuaath tin nhiam tin be kɔɔr cam.
(Page 160)
21 Kä mëë ci kɛn kɛ cam thilɛ ram mi cu jɛ ŋa̲c i ci kɛn kɛ cam kɛ ɤöö cukɛ ŋot ni kɛ nua̲n cet ni kɛ ta̲a̲ in wen. Cuɛ cua jɛn kërä. 22 Cuaa rɔ̲a̲a̲th manytapni da̲ŋ bärɔw nɛn bä, do̲nykɛ puɔ̲ɔ̲ny taŋ kɛl ti dhök dhöök ti gɔw. 23 Kä cu rɔ̲a̲a̲th da̲ŋ bärɔw ti thɔatni ti ciɛw ciɛɛw ti caa yia̲r ɛ jiɔm känykä ca̲ŋ piɛɛr kɛ kɔriɛn. 24 Kä cu rɔ̲a̲a̲th tin ciɛw ciɛɛw rɔ̲a̲a̲th da̲ŋ bärɔw tin gɔw bät. Cuaa jɛ la̲r ti̲t wal, kä thilɛ ram mi ci jɛ luɔ̲k ɤä." 25 Täämɛ Jothɛp cuɛ Përow jiök, i "La̲k Përow ɛ kɛl. Kuoth cɛ Përow nyuɔ̲th ni mi bɛ la̲t. 26 Ɣɔ̲k da̲ŋ bärɔw ti gɔw kɛ kɛn run da̲ŋ bärɔw, kä rɔa̲a̲th da̲ŋ bärɔw ti gɔw kɛ kɛn run da̲ŋ bärɔw ti gɔw. La̲k ɛmɔ ɛ kɛl. 27 Kä ɤɔ̲k da̲ŋ bärɔw ti liaat ti nua̲n nua̲a̲n ti ci ben kɔɔriɛn kɛ run bärɔw kɛnɛ rɔ̲a̲a̲th da̲ŋ bärɔw ti thɔat ti jiäk ti ci jiɔm känykä ca̲ŋ kɛ nyon bä kɛ kɛn run däŋ bärɔw ti bi buɔth te wanɔ. 28 Cu Kuoth Përow la̲r mi bɛ la̲t cet kɛ mi cä luɔ̲k ɛ. 29 Bɛ te kɛ run da̲ŋ bärɔw ti bi ria̲ŋ mi di̲i̲t te wanɔ muun Ijipt kɛɛliw.
(Page 161)
30 Kä kɛ kɔriɛn bɛ lɛ ni te kɛ run buath da̲ŋ bärɔw kɔkiɛn a bi run riäŋä da̲ŋ bärɔw tëëkɔn lɛ ni ruëëc wii nath muun Ijipt kɛɛliw, kä bi buɔth piny däk. 31 Baa ria̲ŋ kui̲c muun ɛmɔ kɛ buɔth ɛ bi benɔ kɛ ɤöö bɛ bɛ̈c ɛlo̲ŋ. 32 Kä la̲k Përow mi ci rɔ rɛk inɔ cäpɛ Kuoth ɛn ɤöö bɛ tey inɔ, kä bi Kuoth ɛ jak kä cup ni kɛ gua̲a̲th mi tɔt. 33 Kɛ kui̲c ɛmɔ a kuäär ni Përow mɛɛk ram mi puɔth thok mi pɛl pɛl mi bɛ jak kä kuäär mi guic ŋɔaani diaal muun Ijipt kɛɛliw. 34 A Përow ku jɛ tok kɛ mi kuanyɛ nɛy ti baa la̲t ɛmɔ guic, kä bikɛ dhieec diënyni bɛɛl a ka̲nkɛ kɛ kɛn run ria̲ŋä da̲ŋ bärɔw tin te kɛ bɛl wanɔ. 35 A kɛ duɔl kɛ mi̲th diaal nyin runi da̲ŋ bärɔw ti gɔw ti bëë ti. A bɛl tɔ̲a̲wkɛ kɛ ciöt Përow kɛ kui̲c mieth rɛy wi̲i̲ni, nɛ̈nɛ kɛ mi ci kɛn kɛ tɔ̲w. 36 Mi̲th tɔtɔ baa kɛ ku lɛ guic ni run buath da̲ŋ bärɔw tɔ bëë tɔ muun Ijipt kɛ ɤöö 'ci mun bi da̲k kɛɛ buɔth." 37 Ca̲p ɛmɛ cu Përow ɛ jek i gɔaaɛ kɛnɛ la̲a̲tkɛ diaal.
Page 162
38 Cu Përow la̲a̲tkɛ jiök, "Dënɛ ram mi cet kɛ ram ɛmɛ jek, ram mɛ te ni Yiëë Kuɔth rɛydɛ mɛ?" 39 Cu Përow Jothɛp coo jiök, "Cet ni kɛ nyuɔ̲th in ci Kuoth i nyuɔ̲th nɛmɛ kɛɛliw, thil raan mi puɔth thok mi pɛl pɛl mi cet kɛ ji. 40 Bi gɔlä ruac, kä nɛɛkä diaal bikɛ liŋ ni mɔ ci larɔ, bi ŋic ni gua̲a̲ kɔaam kuäärädä kä rɔa, bi ku lɛ di̲t ni ɤän kä ji." 41 Kä cu Përow Jothɛp ku jiök, i "nɛn ɛ, täämɛ ɤän cä ji jak kä kuäär muun Ijipt ɛmɛ kɛɛliw." 42 Täämɛ cu Përow ciɛk mi la nyuuth thuɔkdɛ ka̲n yiɛtkädɛ, cuɛ jɛ la̲th yiɛtkä Jothɛp, cuɛ kuer bi̲i̲y mi la̲m ɛ, kä cuɛ ŋuäkdɛ moc kuat mi däp däp mi gääy naath. 43 Cuɛ jɛ jak kä ko̲t rɛy thurbiɛɛlɛ min rɛwdɛ, kä cukɛ köök nhiamdɛ, "Yiathɛ mua̲a̲lkun piny!" Cɛ jɛ jak kä ruaac ɛ mun Ijipt kɛɛliw inɔ. 44 Kä dɔdiɛn cu Përow Jothɛp jiök, "Thilɛ ram bi tetdɛ kɛnɛ cio̲o̲dɛ wee tɛl muun Ijipt ɛmɛ kɛɛliw mi 'ci ruacdu te thi̲n. E jɛn ruacdä ɤän Përow." 45 Kä cu Përow Jothɛp cɔl i Dhapɛnath-paniyä,
(Page 163)
kä cuɛ jɛ ka̲m ciek mi bɛ kuɛn ɛ mi cɔal i Athɛnath nya Patipɛrä mi la gua̲n ŋuɔtni ro̲o̲l On. Cu Jothɛp coo wär rɛy ro̲o̲l Ijipt. 46 Jothɛp runkɛ jɛn diɔ̲k mëë tookɛ la̲t kɛ Përow kuäär Ijipt in di̲i̲t. Cu Jothɛp jiɛɛn nhiam Plerow, cuɛ wä rɛy rööl Ijipt kɛɛliw. 47 Kä cu bɛl ti nyin ŋuan ciɛk ɛlo̲ŋ kɛ kɛn run riäŋä da̲ŋ bärɔw tɔtɔ. 48 Cuɛ mi̲th diaal dol kɛ kɛn run da̲ŋ bärɔw tɔ te bɛl ti ŋuan wanɔ tɔ rɛy rööl Ijipt kɛɛliw. Cuɛ mi̲th tɔ̲a̲w rɛy wi̲i̲ni, laa bɛl a kä nɛ rɛy ka̲a̲ni, bɛ kɛ tɔ̲w wi̲i̲ni. 49 Cu Jothɛp bɛl tɔ̲w a ŋuan ti cet ni kɛ liɛt yiëër kɛɛliw, cu mäni mëë cɛ ŋɔ̲a̲a̲ŋ a bɛ rɔ ka̲p cuɔ̲ŋ kɛ thëmdiɛn kɛ ɤöö 'caa kɛ dee lɛ ni luäŋ kɛ thëm. 50 A ŋot ruɔ̲n buath 'kenɛ ni ben cu Jothɛp te kɛ gaat da̲ŋ rɛw ti dieethɛ kɛɛ Athɛnath nya Patipɛrä gua̲n ŋuɔtni ro̲o̲l On. 51 Cu Jothɛp gatdɛ min kɛ̲̈ɛ̲̈ cɔl i Manɛ̈thä kɛ ɤöö cɛɛ lar i ci Kuoth ɤä jak kä ruec wi̲cdä kɛ riɛkdä a mäni gɔl gua̲a̲r kɛɛliw.
(Page 164)
52 Kä cuɛ gat in rɛwdɛ cɔl i Ipɛrim, "kɛ kui̲c kä ɤöö cɛɛ lar i Kuoth cɛ ɤä jak kä diëëthä rɔɔdä muun riknikä." 53 Cu run riäŋä da̲ŋ bärɔw tëë ci gua̲a̲th naŋ muun Ijipt thuuk. 54 Kä cu run rɛthä da̲ŋ bärɔw tuɔɔk. 54 Kä cu run rɛthä da̲ŋ bärɔw tuɔɔk kɛ ben cet ni kɛ mëë ci Jothɛp ɛ lar. Cu ɤɔw kɛɛliw te kɛ rɛ̈th mi di̲i̲t kä Ijipt, kä Ijipt tëë kɛ bɛl. 55 Kä mëë ci mun Ijipt kɛɛliw buɔth ɛ näk cu ji Ijipt röt kɛ Përow kɛ kui̲c mieth. Cu Përow nɛy diaal jiök, i "Wɛ̈ɛ̈ kä Jothɛp, la̲tɛ mɔ bɛ la̲r yɛ mɔ." 56 Mëë ci buɔth piny ku thiäŋ cu Jothɛp duël bɛɛl ku lɛp, cuɛ kɛ coo kök ji Ijipt kɛ ɤöö ci buɔth bɛ̈c ɛlo̲ŋ rɛy rööl Ijipt. 57 Dɔdiɛn cu ɤɔw kɛɛliw ben kä Jothɛ(unclear) kä Ijipt, bikɛ bɛl ben kɔk kɛ ɤöö ci buɔth bɛ̈c ɛlo̲ŋ piny kɛɛliw.
(Page 165)
Cio̲o̲k 42
1 Mëë ci Jɛykɔp ɛ ŋa̲c i te Ijipt kɛ bɛl cuɛ gaatkɛ jiök, "E ŋu guɛcɛ ni ro mɔ?" 2 Kä cuɛ wee, "Nɛ̈nɛ jɛ, ɤän cä jɛ liŋ i ɛ waa te Ijipt kɛ bɛl, wɛ̈ɛ̈ kökɛ kɔn bɛl thi̲n kɛ ɤöö banɛ tëk, 'canɛ bi li̲w." 2 Cu gaat mani Jothɛp da̲ŋ wäl coo jiɛɛn wäkɛ bɛl kɔk kä Ijipt. 4 Kä Jɛykɔp cuɛ däman Jothɛp ni Bɛnjamin pen wä kɔk bɛɛl kä Ijipt kɛɛl kɛ gati tin di̲t, kɛ ɤöö ɛ jɛn i dɔ̲ŋ bɛ lɛ wä gua̲a̲c dɔɔr a 'cɛ bi luny jɔk kä jɛ. 5 Cu gaat Ithɛrɛl coo ben wäkɛ kɔk, bapkɛ ro kɛɛl kɛ nɛy tëë ci ben kɛ kui̲c kä ɤöö te mun Kɛynɛn kɛ buɔth. 6 Kä Jothɛp puɔ̲nydɛ ɛ jɛn kuäär in di̲i̲t muun ɛmɔ mi ko̲k nɛy diaal kä jɛ kɛ bɛl, kä cu dämani ro ben goŋ a bikɛ nhiamdiɛn yiath piny nhiamdɛ. 7 Cu Jothɛp dämani nɛn, cuɛ kɛ ŋic, kä 'ken kɛn Jothɛp ŋic. Kä cuɛ ruac ɛ jäny jäny kɛ kɛ, cuɛ kɛ thiec, i "Kä bä yɛn ni ka?" Cukɛ wee, i "Bakɔ muun Kɛynɛn kɛ ɤöö bakɔ ben kɔk kɛ bɛl."
(Page 166)
8 Jothɛp cuɛ dämani ŋa̲c, kä 'ken dämani jɛ ŋa̲c bä. 9 Cuɛ la̲kdɛ mëë cɛ läk ikä kɛ kuicdiɛn coo tim, cuɛ kɛ jiök, "Ɣɛn lapɛ lieem. Be yɛn kɛ ɤöö bi yɛn ben lim ni kɔ̲a̲c rööla." 10 Cu kɛn ɛ jiök, "ëc, kuäära, be ja̲a̲ŋku ni kɛ kök mi̲th ni kä rɔa. 11 Kɔn diaal lapkɔ gaat ram kɛl, kɔn lapkɔ nɛy ti ji thuɔ̲ɔ̲kni. 'Ci ja̲a̲ŋku a lieem." 12 Cuɛ kɛ jiök, "ëc, duŋdun ɤöö bi yɛn ben guic ni kɔ̲a̲c rööl, ɛ jɛn in be kɛ yɛ." 13 Cukɛ wee, "Kɔn ja̲a̲ŋku lapkɔ gaat raam kɛl kɔn da̲ŋ wäl wi̲cda rɛw, gaat wutkä kɛl muun Kɛynɛn, kä nɛn ɛ, gat in tɔtdiɛn a kut gua̲nda ɛn walɛ, kä min dɔ̲ŋ thilɛ jɛ, cɛ li̲w." 14 Cu Jothɛp kɛ jiök, i "E jɛn ɛn ɔ cä la̲r yɛ mɔ in kɛ yɛn lieem." 15 Baa yɛ ɤɔ̲n kɛ nɛmɛ: 'Ci yɛn bi jiɛɛn guäth ɛmɛ ni kɛ ciöt Përow ɛ ni mi ci dämandun in tɔtdiɛn ben wanɛmɛ. 16 En täämɛ yɛn ja̲kɛ ram kɛl kä yɛ, a jɛ wä dämuɔɔrun nööŋ, kä a ŋuɔtɛ yieenkä bakɔ ruaacnikun ɤɔ̲n mi te thuɔ̲k rɛydun kiɛ dɔ̲ŋ yi̲k yɛn a lieem; ni kɛ ciöt Përow bi nɛy ca̲pdun jek ɛpuc.
(Page 167)
17 Kä cuɛ kɛn diaal coo yiɛn rɛy duëël yieenkä kɛ ni̲n da̲ŋ diɔ̲k. 18 Kɛ diɔ̲ɔ̲k nini cu Jothɛp kɛ jiök, "La̲tɛ nɛmɛ ɛ jɛn baa tëkɔ, kɛ ɤöö ɤän ta̲a̲ kɛ luth kɛ Kuoth. 19 Täämɛ yɛn mi lapɛ nɛy ti ji thuɔ̲ɔ̲kni, a ram kɛl kä yɛ doth rɛy yieenkä, bi tha̲ndun bɛl naŋ wi̲cdun gɔalikun kɛ ɤöö näk buɔth kɛ täämɛ. 20 Kä nööŋɛ ɤä dämandun in tɔtdiɛn, bä rieetkun coo ŋa̲c i kɛ thuɔ̲ɔ̲k inɔ, 'ci yɛn bi lɛ li̲w. Cukɛ jɛ coo la̲t inɔ. 21 Täämɛ cukɛ ku ruac kamdiɛn, "Ni kɛ thuɔ̲k canɛ kuaa luɔ̲ɔ̲c dämandan kɛ ɤöö canɛ bɛ̈c yieenikɛ nɛn mëë läŋɛ kɔn, kä 'ka̲nɛ ruacdɛ liŋ. Kɛ kui̲c ɛmɔ 'ci ɛ jɛn ci ciendɛ ku ben kä kɔnɛ." 22 Kä cu Rubɛn kɛ jiök, "'Ka̲n yɛ jiök, i 'Cuayɛ gat lät kä duer? kä 'kanɛ ruacdä liŋ. Riɛmdɛ ci ku pɛn wi̲i̲danɔ täämɛ." 23 Kui̲c kɛn ɛ ɛn ɤöö ŋäc Jothɛp mɔ lat kɛn ɛ mɔ kɛ ɤöö te thook kamdiɛn. 24 Täämɛ cu Jothɛp wi̲cdɛ riet jɔ̲ɔ̲r kä kɛ, cuɛ röt. Kä cuɛ wi̲cdɛ lɛ ni luɔ̲c kɛ, cuɛ ruac kɛ kɛ,
(Page 168)
kä cuɛ Thimiyɔn käp rɛydiɛn, cuɛ jɛ yiɛn nhiamdiɛn diaal. 25 Kä cu Jothɛp naath jiök, i "Thia̲ŋɛ cualikiɛn kɛ bɛl, kä luɔcɛ yio̲wkiɛn diaal thukni cuaalikiɛn, kä muɔcɛ kɛ mi̲th ti bi kɛn kɛ cam däärɔ. Cuaa nɛmɛ lät kä kɛ. 28 Kä cuɛ dämani jiök, i "Täämɛ, yio̲wkä caa kɛ luɔc gua̲a̲diɛn, kɛn te thok cuaalädä tin." Kä ɛn guäth ɛmɔ cukɛ ro ri̲t, lathɛ kɛ, cukɛ ro thiec kɛn kä ro, i "E lɛy ŋu ɛn nɛ ci Kuoth ɛ ca̲p kɔnɛ?" 29 Mëë cikɛ ben kä gua̲ndiɛn ni Jɛykɔp muun Kɛynɛn cukɛ jɛ la̲t ŋɔak diaal tëë ci tuɔɔk kä kɛ. 30 Cukɛ jɛ jiök, "Wut mi la kuäär rööl ɛmɔ cɛ ruac ɛ jäny jäny kɛ kɔ, cɛ jɔɔŋ i lapkɔ lieem muɔ̲ɔ̲ndiɛn. 31 Kä cuɔ kɔ jɛ jiök, i Kɔn kɛ kɔn nɛy ti ji thuɔ̲ɔ̲kni, 'ci nɛy a lieem. 32 I kä kɔn lapkɔ gaat ram kɛl, kɔn da̲ŋ wäl wi̲cda rɛw, kä gua̲a̲ra. I ci ram kɛl thil kä kɔ, kä ci gat in tɔt in pëëk duɔth kɛɛl kɛ gua̲a̲ra muun Kɛynɛn. 33 Kä ci wut ɛ kuäär rööl ɛmɔ nɛy jiök, i
(Page 169)
"Dä yɛ ŋa̲c i lapɛ ji thuɔ̲ɔ̲kni kɛ nɛmɛ: Ba̲nyɛ dämandun piny kɛɛl kɛ ɤä wanɛmɛ, kä naŋɛ bɛl kɛ kui̲c buath ji gɔalikun. Tɛ̈thɛ piny. 34 Kä nööŋɛ ɤä dämandun in tɔtdiɛn, bä jɛ coo ŋa̲c i 'ci yɛn a lieem lapɛ ji thuɔ̲ɔ̲kni, kä bä yɛ luɔ̲ny dämandun, biaa nyinkun cuaa kɔakɛ muun ɛmɛ." 35 Kä kɛ wuɔ̲c ëë wuɔɔckɛ bɛlkiɛn, nɛ̈nɛ jɛ, wutni tɔtɔ diaal cukɛ ki̲th yio̲o̲nikiɛn jek rɛy cuaalikiɛn. Kä mëë ci kɛn ki̲thni yio̲o̲nikiɛn nɛn kɛ gua̲ndiɛn kɛɛl cukɛ ŋɛ̈ɛ̈r. 36 Kä cu gua̲ndiɛn ni Jɛykɔp kɛ jiök, "Ciaa lɔcdä ku jak kä jiath kɛ kui̲c gankä. Ci Jothɛp thil, kä ci Thimiyɔn thil, kä täämɛ biaa Bɛnjamin lɛ ni naŋ. Ci mi di̲i̲t ɤä ɤɔ̲ny." 37 Täämɛ cu Ruben gua̲n jiök, "Mi 'ci ɤän ɛ bi luɔ̲c ji näk gaatkä da̲ŋ rɛw. Läthni jɛ tetkädä, bä jɛ luɔ̲c ji." 38 Kä cuɛ jɛ jiök, "Gatdä 'cɛ bi met wä kɛ ji kɛɛl kɛ ɤöö ci gat man li̲w, cɛ duɔth jɛn kä rɔaadɛ. Mi bi riɛk ɛ jek jäl ɔ wii thi̲nɔ bi nöŋ ni ɤä ɤöö wa̲a̲ jɔɔni kä Ciɔl kɛ jiath lɔaac."
(Page 170)
Cio̲o̲k 43
1 Täämɛ buɔth cuɛ ku bɛ̈c ɛlo̲ŋ ɛn muun ɛmɔ. 2 Mëë cikɛ bɛlkiɛn tëë no̲o̲ŋ kɛn kɛ kä Ijipt ku cam cu gua̲ndiɛn kɛ jiök, "Lɛ̈lɛ kɔn wä kök mi̲th ti tɔt." 3 Kä cu Judä jɛ jiök, "Wut ɛmɔ cɛ kɔ gik a bum, cɛ wee, 'Ci yɛn nhiamdä bi nɛn ɛ ni mi jäl yɛn kɛ dämandun kɛɛl. 4 Mi bi dämanda ja̲k kɛ kɔ kɛɛl bakɔ ji wä kök mi̲th. 5 Kä mi 'ci jɛ bi nhök wä 'cakɔ bi wä kɛ ɤöö ci wut ɛmɔ jɛ la̲r kɔ, i 'Ci yɛn nhiamdä bi nɛn ɛ ni mi te dämandun kɛɛl kɛ yɛ." 6 Cu Ithɛrɛl wee, "E ŋu ciaa ku ciɛŋ a jiäk inɛɛnɛ mɛ a bi yɛn wut ɛmɔ jiök, "Ta̲yɛ kɛ dämandun dɔdiɛn?" 7 Cukɛ gua̲ndiɛn jiök, i "Wut ɛmɔ cɛ kɔ diel thiec kɛ kui̲cda kɛnɛ kui̲c ciëŋda. Cuɛ kɔ thiec, i Ŋot guurun kɛ tëk? I kä te yɛn kɛ dämuɔɔrun mi dɔdiɛn? Kɛ kui̲c ɛmɔ cuɔkɔ jɛ coo kuën pek ŋɔaani tɔtɔ diaal. Täämɛ kɔn dëkɔ jɛ ku lɛ ŋa̲c i di ɛn ɤöö bɛ kɔ jiök, i Wɛ̈ɛ̈, nööŋɛ dämuɔɔrun?" 8 Cu Judä gua̲n ni Ithɛrɛl jiök, "Jäk ni gat kɛ ɤä kɛɛl, bakɔ tɛth piny. Kɛ kui̲c ɛmɔ ɛ jɛn banɛ tëkɔ, 'canɛ bi lɛ li̲w, kɔn, kɛ ji̲n a mäni nyin tiɛnikɔn.
(Page 171)
9 Baa wi̲cdä, bi ɛ thiec kä ɤä mi 'cä jɛ bi nööŋ a bä kuëŋ nhiamdu bi bɛ̈lɛ a wi̲cdä a mäni cäŋ kɛl. 10 Duŋ 'ka̲nkɔ gaal wanɛmɛ cët ci luɔɔckɔ ku thuŋ a rɛw." 11 Kä cu gua̲ndiɛn ni Ithɛrɛl kɛ jiök, "Mi bɛ yi̲k a jɛn inɔ, la̲tɛ nɛmɛ täämɛ, ka̲nɛ dɛy jiɛn muɔ̲ɔ̲n ɛmɛ tin gɔw ni kɛn kɛ cualikun, nööŋɛ wut ɛmɔ muc titi: jiath wal mi tɔt mi cɔal i balm, kɛ tuaar mi tɔt, kɛɛ luac, kɛɛ luac dɔdiɛn mi cɔal i myrrh, kɛ dɛy jiaath mi cɔal i pithtaciyo, kɛ dɛy jiaath mi cɔal i almond. 12 Ka̲nɛ pek yio̲o̲ni ti cet kɛ yio̲w tëë luuc yɛn kɛ jɔk kɛ thuk cualikun, naŋɛ kɛ kɛ yɛ kɛɛl, dɔ̲ŋ no̲o̲ŋ yɛn kɛ kɛɛ guäc. 13 Naŋɛ dämuɔɔrun bä kɛ yɛ kɛɛl, jiacɛ ro, wɛ̈ɛ̈ kä wut ɛmɔ. 14 A Kuoth in te kɛ buɔ̲m kɛɛliw bi wut ɛmɔ lɔcdɛ tɔ̲a̲a̲c kɛ yɛ mi wɛ̈ɛ̈ wä nhiamdɛ kɛ ɤöö bɛ dämandun luɔ̲c yɛ kɛnɛ Bɛnjamin. Mi cä tee riɛk kɛ riɛk gankä, ɤɔɔ cä te riɛk. 15 Cu wutni tɔtɔ muc ka̲n, cukɛ yio̲w tëë ci k(unclear)n kɛ mat thi̲n ka̲n, cukɛ tɛth piny kɛɛl kɛɛ Bɛnjamin.
(Page 172)
16 Mëë ci Jothɛp däman ni Bɛnjamin nɛn kɛ kɛ kɛɛl a caa nööŋ cuɛ raan la̲tdɛ jiök, "Ji̲n, no̲o̲ni ja̲a̲l titi dueel, kä baa ley näk, baa mi̲th rial ikä kɛ ɤöö bakɔ mi̲th ca̲ŋ da̲a̲r ben nyuak kɛɛl." 17 Kä cu wut ɛmɔ lät cet ni kɛ mi ci Jothɛp ɛ la̲r ɛ, cuɛ wutni tɔtɔ naŋ dueel Jothɛp. 18 Cu wutni tɔtɔ dual kɛ ɤöö caa kɛ naŋ dueel Jothɛp, kä cukɛ wee, "Dɔ̲ŋ kɛ yio̲w tëë caa luɔc thukni cualikɔn cäŋëë ɛn ɔ nööŋkɛ kɔn dueel kɛ jɛ mɔ kɛ ɤöö go̲o̲rɛ ni mi bɛ dɔɔp ni kɔn, bɛ coo pɛn wi̲i̲dan. Bɛ kɔn coo jak kä ja̲a̲ŋ, kä bɛɛ muɔlikɔn coo ka̲n." 19 Cukɛ coo wä kä raan la̲t duëël Jothɛp, cukɛ wä ruac kɛ jɛ thoo duëël, 20 cukɛ jɛ jiök, "Aɤ kuäära, kɛɛ nhiam be nɛy mëëdan kɛ kök mi̲thni, 21 kä mëë cakɔ ben guäth mi lɔ̲a̲ŋkɔ thi̲n cakɔ cualikɔ lɛp. Cu yio̲w nɛɛni diaal te thukni cuaalikiɛn, yio̲w raamɔ diaal ɛwic, cakɔ kɛ nyɔk ni kɛ luuc jɔk ni inɔ kɛ kɔ kɛɛl. 22 Kä cakɔ yio̲w kɔkiɛn nööŋ ti bakɔ ben kɔk mi̲th. Kueckɔ ram loc yio̲o̲kɔ thukni cuaali mɔ."
(Page 173)
23 Cuɛ kɛ loc, "Kuaa yieykun pa̲l piny, 'cuayɛ dual. Kuothdun, kä Kuoth guurun diɛɛwä ni jɛ i cɛ yio̲w la̲th rɛy cualikun a la muc kɛ kui̲ɔdun. Cä yio̲o̲kun ka̲n mëë caŋëë." Cuɛ Thimiyɔn coo nöŋ kɛ. 24 Mëë ci raan la̲t ɛmɔ ja̲a̲l ku nööŋ dueel Jothɛp, mëë cɛ kɛ moc pi, kä cɛ ciökiɛn lak, kä cɛɛ (unclear) uɔ̲likiɛn moc mi̲th ti cam kɛn kɛ 25 cukɛ (unclear) uckiɛn ku rial ikä ti bi kɛn kɛ ka̲m Jothɛp (unclear) ɛ cäŋ däär ɛmɔ kɛ ɤöö ci kɛn ɛ liŋ i bi kɛn (unclear) i̲th ɛm wanɛmɔ. 6 Kä mëë ci Jothɛp ben cieŋ cukɛ jɛ ka̲m (unclear) uc tin te kɛ kɛ dueel. Cukɛ mua̲a̲lkiɛn yiath (unclear) iny nhiam Jothɛp, kä cukɛ ro goŋ a bikɛ (unclear) hiamdiɛn yiath piny. 27 Kä ɛn guäth ɛmɔ (unclear) u Jothɛp maliɛn thiec, kä cuɛ kɛ thiec, i 'Guurun ëë¨dɔaŋ ëë lär yɛn ɛ ɤä a mal ni? Ŋotɛ kɛ tëk?" 28 Cukɛ jɛ jiök, "Ja̲ŋdu min la gua̲nda malɛ, ŋotɛ tëkɛ." Kä cukɛ wuäthkiɛn goŋ kɛ min luɔ̲thkɛ jɛ. 29 Min ci Jothɛp wicd̲ɛ kap nhial in cuɛ cäman ni Bɛnjamin nɛn, kä cuɛ kɛ thiec,
(Page 174)
i "E jɛn dämuɔɔrun ëë tɔt ëë lär yɛn ɛ ɤä ɛn nɛmɛ?" Kä cuɛ Bɛnjamin jiök, "A puɔ̲th Kuɔth wä kä ji, gatdä." 30 Täämɛ pa̲ny cu Jothɛp rɔ gɔp ni piny wëë gua̲a̲th mi ro̲tɛ thi̲n go̲r kɛ ɤöö ci lɔcdɛ ŋuaw kɛ däman. Kä cuɛ wä dueel in dɔ̲ŋ rɛci, cuɛ wä röt thi̲n. 31 Mëë cɛ thuɔ̲k kɛ lul cuɛ waŋdɛ wä lak, cuɛ ku ben raar, cuɛ lcɔdɛ ku kuɛ̈n piny, cuɛ raan la̲tdɛ jiök, i "No̲o̲ni mi̲th." 32 Cuɔ miethdɛ nöŋ ɛ go̲lä, kä cuɔ ja̲a̲l nöŋ mieth go̲lä. Kä cuɔ ji Ijipt tin laa mi̲th kɛɛl kɛ jɛ ni wen nöŋ miethdiɛn go̲lä bä kɛ ɤöö 'ci ji Ijipt dee mi̲th kɛɛl kɛ ji Hi̲i̲bɛru kɛ ɤöö canykɛ ro kamdiɛn. 33 Cukɛ ben nyuur nhiamdɛ, cu kɔn ben ni kɛ̲̈ɛ̲̈ kɛ nhiam kɛ gua̲a̲ di̲tä diëëthdɛ. Cukɛ ro luay, cu pëëkdiɛn jɔk ku wä gik kɛ gua̲a̲ kuɛɛkädɛ. Kä cu wutni tɔtɔ ro guic kɛ ga̲a̲c mi di̲i̲t ɛlo̲ŋ pa̲ny. 34 Cua kɛ ku tök kuan gua̲a̲ mieth Jothɛp, cua Benjamin jio̲m ikä ni kä dhieec kɛ mi leny nyinkiɛn. Cukɛ coo mi̲th kɛ jɛ kɛɛl kɛ tɛ̈th lɔaac.
(Page 175)
Cio̲o̲k 44
1 Täämɛ cuɛ raan la̲t duëëlɛ jiök, "Thiäŋ cuali wutni titi kɛ bɛl kɛ pek mi bi kɛn ɛ luäŋ kɛ ka̲p, kä kueŋni yio̲w raamɔ thok cuaalädɛ. 2 Kä kueŋni yio̲m pi̲i̲nidä min la kubay thilbɛrä thok cuaalä gaar in tɔtdiɛn kɛɛl kɛ yio̲w bɛɛlkɛ." Kä cuɛ lät cet kɛ mi ci Jothɛp ɛ la̲r jɛ. 3 Mëë ci ɤɔw baak kɛ runwaŋ cu wutni tɔtɔ tɛth piny kɛ muɔ̲likiɛn. 4 Mëë cikɛ wec bäny kä mi tɔt cu Jothɛp raan la̲tdɛ jiök, "Yuth rɔ guuri wutni tɔtɔ. Mi wii kɛ cop, jio̲k ni kɛ, i E ŋu ciaa mi gɔaa lɛ loc kɛ mi jiääkɔ? E ŋu mi kual yɛn ɛ ni kubay ma̲th thilbɛrä mi gɔaa? 5 'Ci ɛ jɛn in lap kuäärä a mäth kɛ jɛ ɛn nɛmɛ, kä ɛ jɛn in laa tui̲th kɛ jɛ. Ciaa duer la̲t kɛ la̲t kä nɛmɛ." 6 Mëë cɛ kɛ cop cuɛ kɛ la̲t kɛn rieet titi. 7 Cukɛ jɛ jiök, "E ŋu mi lat kuäära laat ti cet kɛ kɛn titi inɛɛnɛ? Na̲nɛ kä ja̲a̲ŋkuu ɛn ɤöö dëëkɔ mi ciee nɛmɛ la̲t. 8 Nɛn ɛ, cuakɔ yio̲w tëë cakɔ jek thukni cuaalikɔ wä luɔ̲ɔ̲c jɔk ni muun Kɛynɛn,
(Page 176)
9 Ramɔ bɛ jɔɔc kä jɛ mɔ kä kɔn ja̲a̲ŋku a jɛ li̲w, kä kɔn bakɔ cuaa ja̲a̲ŋ kua̲ra ti pɛ̈ɛ̈c. 10 Kä cuɛ kɛ jiök, "A jɛ kuaa la̲t cet ni kɛ pek mi ci yɛn ɛ pay lar ɛn ɤöö ram mi waa jɛ jek kä jɛ baa jɛn bi a ja̲ŋdä mɔ, 'caa duɔthkun bi lɛ bɛl." 11 En guäth ɛmɔ cu ramɔ cualɛ coo ka̲p piny kɛ pɛ̈th, kä cu ramɔ cualɛ lɛp. 12 Cuɛ kɛ ku go̲r, cuɛ tok ni kɛɛ cual gaar in di̲t ni jɛn min la kɛ̲̈ɛ̲̈ cu mäni gar in tɔt in la pëëk. Cuɛ kubay ma̲th wä jek thok cuaalä Benjamin in la pëëk. 13 Täämɛ cukɛ bieeynikiɛn rɛ̈t, kä cu ramɔ nyinkɛ nyɔk kɛ yiɛn jɔɔ muɔ̲l, cukɛ luny wi̲c. 14 Mëë ci Judä kɛnɛ dämani cop dueel Jothɛp cukɛ jɛ jek thi̲n, kä cukɛ ro yuɔr piny nhaimdɛ. 15 Cu Jothɛp kɛ jiök, i "E duɔ̲ɔ̲r ŋukä ci yɛn ɛ la̲tɛ? Kui̲c yɛn ɛ i ram mi cet kɛ ɤä deyɛ tueeth pa̲ny?" 16 Kä cu Judä Jothɛp jiök, i "Kä täämɛ kuäär, kɔn bakɔ ji ku lɛ jiök i di? Bakɔ ku lɛ lar ni ŋu, ji̲n kuäärä? Kä kɔn bakɔ ro ku lɛ la̲t ji i di? Kuoth cɛ duera kɔn ja̲a̲ŋku jek.
(Page 177)
Nɛn ɛ, kɔn bakɔ kuaa ja̲a̲ŋ kua̲ra kɔn diaal a mäni jɛn ram min caa kubay ɛmɛ jek tetkädɛ." 17 Kä cuɛ jɛ loc, "Nɔmɔ na̲nɛ kɛ ɤä ɛn ɤöö dëë la̲t inɔ, ɛ ni ɛɛn ram min caa kubay jɛk tetkädɛ ɛn ɔ biaa ja̲ŋdä mɔ. Kä duɔthkun a kɛ ku wä kɛ mal kä guurun." 18 Täämɛ cu Judä rɔɔdɛ tiec nhiam Jothɛp, cuɛ jɛ jiök, "Aɤ kuäärä, täämɛ ŋɔali ɤän ja̲ŋdu jak kä ruac kɛ ji, kä a lɔcdu 'cɛ waŋ kɛ ɤä, ɤän ja̲ŋdu, kɛ ɤöö ji̲n lapi kuäär mi cet kɛ Përow puɔ̲nydɛ. 19 Kä mëëdan, kuäär, cu ji̲n ja̲a̲ŋku thiec, i Te yɛn kɛ guurun, kä te yɛn kɛ dämuɔɔrun? 20 Kä cu nɛy ɛ la̲r ji, kuäärä, i te nɛy kɛ gua̲nda mi dɔaŋ, kɛ dämanda mi tɔt, gat dɔŋädɛ. Kä ci däman li̲w a ci duɔth ni jɛn kä rɔaadɛ kä mandiɛn. Kä nhɔk gua̲n ɛ ɛlo̲ŋ. 21 Kä cu ji̲n ja̲a̲ŋku jiök, i "Nöŋɛ jɛ ɤä wanɛmɛ kɛ ɤöö bä jɛ ben nɛn kɛ waŋdä." 22 Kä cuɔkɔ ji jiök, "Ji̲n kuäär, ci dho̲o̲l ɛmɔ gua̲n bi ba̲ny piny a bɛ ben wanɛmɛ kɛ ɤöö mi deyɛ gua̲n ba̲ny piny dee gua̲n li̲w. 23 Kä cu ji̲n kɔn ja̲a̲ŋku jiök, i
(Page 178)
Kä mi 'ci yɛn dämuɔɔrun in tɔt bi nööŋ wanɛmɛ 'ciaa nhiamdä bi met nɛn a mäni cäŋ kɛl. 24 Kä mëë cakɔ loc jɔk kä gua̲a̲ra min la ja̲ŋdu cu nɛy ɛ la̲r ruacdu, ji̲n kuäär. 25 Mëë ci gua̲a̲ra kɔ nyɔk kɛ jiök, i Yɛn luɔcɛ jɔk kɛ ɤöö bi yɛn kɔn wä nyɔk kɛ ko̲k bɛl ti tɔt, 26 Cuaakɔ wee, 'Cakɔ bi wä. Mi bi dämanda min tɔtdiɛn wä kɛ kɔ kɛɛl bakɔ wä kɛ ɤöö 'cakɔ nhiam wutkä nɔmɔ bi nɛn ɛ ni mi wa̲kɔ kɛ dämandä min tɔt kɛɛl. 27 Täämɛ ja̲ŋdu min la gua̲nda cɛ kɔ jiök, "Ŋäc yɛn ɛ i ciekdä cɛ ɤä diëth gaat da̲ŋ rɛw. 28 Ci kɛl ɤä ba̲ny piny, kä cuaa wee, thilɛ di̲w ci ley ɛ nyäk, kä ɛn guäth ɛmɔ 'ken waŋdä jɛ nyɔk kɛ nën. 29 Mi biaa gat lɛ ni ka̲n bä kä ɤä, kä bi riɛk ɛ lɛ wä jek, biaa nöŋ ni ɤä low nhiemni kɛ jiath lɔaac mi dhilä ni jɔɔni mi cɔal i Ciɔl. 30 Kɛ kui̲c ɛmɔ täämɛ mi waa ja̲ŋdu min la gua̲a̲r cop, kä thilɛ dho̲o̲l ɛmɔ kɛ ɤä kɛɛl, cet kɛ min ci tëkdɛ rɔ yiɛn kɛɛl kɛ tëk dhöl ɛmɔ,
(Page 179)
31 mi wëë jɛ nɛn i 'ci dho̲o̲l ɛmɔ te kɛɛl kɛ kɔ bɛ li̲w. Kä bi kɔn ja̲a̲ŋku coo nööŋ ni low miemni jäŋädu min la gua̲a̲ra kɛ jiath lɔaac mi bi jɛ dhiɛl ni jɔɔni mi cɔal i Ciɔl. 32 Kɛ kui̲c kä ɤöö ɤän ja̲ŋdu ca jɛ guok nhiam gua̲a̲r kɛ kui̲c dhöl ɛmɔ, cä wee, Mi wëë tey 'cä jɛ luc ji, bi bɛ̈lɛ a wi̲cdä nhiam gua̲a̲r kɛ pek teekädä kɛɛliw. 33 Kɛ kui̲c ɛmɔ täämɛ, ŋɔalni ɤän ja̲ŋdu jak kä doth a la pɛ̈cdu kɛ gua̲a̲ dhöl ɛmɔ, kä bi dho̲o̲l jak kä wä kɛ dämani kɛɛl. 34 Kɛ kui̲c kä ɤöö ɤän dëë loc kä gua̲a̲r i di mi 'ci dho̲o̲l ɛmɔ wä kɛɛl kɛ ɤä? Ɣän lökä mɔ jiääkɔ dee ben kä gua̲a̲r nëndɛ."
(Page 180)
Cio̲o̲k 45
1 Täämɛ Jothɛp 'cɛ rɔɔdɛ dee lɛ luäŋ kɛ kuɛn piny nhiam nɛɛni diaal tëë cuŋ kɛ jɛ kɛɛl, cu duŋdɛ cuaa wiee, cuɛ wee, "Jakɛ nɛy diaal kä wä raar kutdä." Cuɛ coo thil raan mi te kɛɛl kɛ jɛ gua̲a̲ ëë nyuthɛ rɔɔdɛ dämani thi̲n. 2 Cuɛ wiee a jɔc a baa coo liŋ ɛ ji Ijipt, kä cu ji gɔaal Përow ɛ liŋ. 3 Cu Jothɛp dämani jiök, i "E jɛn ɤän Jothɛp ɛn nɛmɛ." Kä cuɛ kɛ thiec, "Täämɛ gua̲a̲r a thi̲n, ŋotɛ tëkɛ?" Kä gaat mani 'ken kɛn thiecdɛ loc kɛ ɤöö cɛ wi̲cdiɛn yi̲c nhiamdɛ. 4 Cu Jothɛp gaat man jiök, "Ŋɔalɛ ben kutdä." Cukɛ ro tiec thiäkä kutdɛ. Cuɛ kɛ jiök,
(Page 181)
"E jɛn ɤän dämuɔɔrun ni Jothɛp ëë ci yɛn ɛ kök ji Ijipt. 5 Kä yɛn a lɔcdun 'ci bath, kä 'cuayɛ ŋɛɛny kɛ ro kɛ ɤöö ci yɛn ɤä kɔak wanɛmɛ kɛ ɤöö ɛ Kuoth ɛn ɔ jäk ɤä nhaimdunɔ kɛ ɤöö bä tëk nath yop. 6 Kɛ ɤöö ci buɔth te rɛy ɤɔaa kɛ kɛn run da̲ŋ rɛw titi, kä ŋot run dhieec kɔkiɛn thilɛ bɛl ti baa pur, kä thilɛ ti baa ciɛc. 7 Kɛ kui̲c ɛmɔ Kuoth ɛ Jɛn ci ɤä jäk kä nhiamdunɔ kɛ ɤöö bä duɔth yop kɛ kui̲cdun wi̲c muɔ̲ɔ̲n, kä bä nɛy ti nuan ti bi kaac li̲th jak kä tëk kɛ kui̲cdun. 8 Kɛ kui̲c ɛmɔ täämɛ 'cikɛ lɛ a yɛn tɔ jak ɤä kä bä wanɛmɛ tɔ. E Kuoth no̲o̲ŋ ɤä mɔ, kä cɛ ɤä jak kä gua̲n ŋɔaani Përow, kä cɛ ɤä ni jak kä kuäär ji gɔaalɛ, kä cuɛ ɤä jak kä rui̲i̲c ro̲o̲l Ijipt kɛɛliw. 9 Ŋɔalɛ wä, wɛ̈ɛ̈ kä gua̲a̲r, jiökɛ jɛ, i Ci gatdu ni Jothɛp wee inɛnɛ: Kuoth cɛ ɤä jak kä kuäär ro̲o̲l Ijipt kɛɛliw. Bër gua̲a̲ ta̲a̲ thi̲nɛ, 'cu jäny jɔ̲ɔ̲r. 10 Bi yɛn ben ciɛŋ muun Gɔcɛn kutdä wanɛmɛ, ji̲n yɛnɛ gaatku ni kɛ gaat ganku kɛ ɤɔ̲ɔ̲ku kɛnɛ detku a mäni ŋɔaku diaal kɔkiɛn tɔ te kɛ ji tɔ.
(Page 182)
11 Bä yɛ ben rɔm kɛ ɤöö ŋot run buath da̲ŋ dhieec kɔkiɛn mäni mi yi̲k yɛn waa nɛy ti can. 12 Kä täämɛ ci wäŋkun nën a mäni wäŋ dämaar ni Bɛnjamin cikɛ jɛ nɛn ɛn ɤöö ɛ jɛn ɤän ɛn ɔ ruac kɛ yɛ mɔ kɛ thokdä. 13 Bi yɛn gua̲a̲r wä lar di̲tdä kɛɛliw rɛy rööl Ijipt a mäni ŋɔak diaal kɔkiɛn tin ci yɛn kɛ nɛn wanɛmɛ. Ŋɔalɛ wä, bi yɛn gua̲a̲r wä nööŋ. 14 Kä ɛn guäth ɛmɔ cuɛ kac puɔ̲ɔ̲ny däman ni Bɛnjamin, cuɛ jɛ bom, kä cuɛ coo röt. Cu däman ni Bɛnjamin jɛ bom, kä cuɛ röt bä. 15 Cuɛ dämani diaal ku ciɛm, kä ro̲tɛ puɔ̲ɔ̲nydiɛn. Cu dämani coo ruac kɛ jɛ kɛ kɔrɛ. 16 Mëë caa thok ɛmɔ liŋ dhɔɔr Përow ɛn ɤöö ci dämani Jothɛp ben cu Përow lɔcdɛ tɛth ɛlo̲ŋ a mäni nɛɛkiɛn tin kɔkiɛn bä. 17 Kä cu Përow Jothɛp jiök inɛ, "Jio̲k ni dämuɔɔri, yianɛ kuak jio̲kni leeynikun, kä luɔcɛ muun Kɛynɛn. 18 Bi yɛn guurun kɛnɛ ji gɔalikun wä nööŋ wanɛmɛ gua̲a̲th ɛ ta̲a̲ thi̲nɛ. Bä yɛ ben ka̲m gɔy Ijipt, bi yɛn thiɔl muɔ̲ɔ̲n kɛɛliw ben cam.
(Page 183)
19 Jio̲k ni kɛ inɛ bä: Ka̲nɛ thurbiɛɛlɛ rööl ɛmɛ tin la jio̲o̲k kɛ a yɔ̲ɔ̲c kɛ kui̲c nyin tiɛnikun, kɛ mänkun, kɛ guurun, kä luɔ̲nyɛ jɔk. 20 Kä yɛn 'cuayɛ diɛɛr kɛ kuakun kɛ ɤöö gɔy rööl Ijipt diaal bikɛ a nyinkun." 21 Cu gaat Ithɛrɛl tɔtɔ lät inɔ cet ni kɛ mi caa la̲r kɛ, kä cu Jothɛp kɛ ka̲m thurbiɛɛli cet kɛ ruac Përow, kä cuɔ kɛ moc mi̲th ti jäl kɛ kɛ dup. 22 Kɛn diaal cuɛ ramɔ kam bieeyni ti gɔw, kä cuɛ benjamin ka̲m yio̲w thilbɛr ti kur diɔ̲k kɛnɛ bieeyni ti gɔw da̲ŋ dhieec. 23 Cuɛ gua̲n jäk kä ŋɔak titi: muɔ̲li wäl ti caa jio̲kiɛn yiën kuak Ijipt ti nyin gɔw, kɛ ŋut muɔ̲li da̲ŋ wäl ti caa jio̲kiɛn yiën bɛl kɛnɛ jurayni, kɛ mi̲th kɛ kui̲c ja̲l gua̲n. 24 Kä cuɛ dämani ku jak kä wä, kä gua̲a̲th ëë tɛthkɛ piny cuɛ kɛ jiök, i "Yɛn 'cuayɛ a gakɛ dup." 25 Cukɛ coo jiɛɛn kä Ijipt, cukɛ ben muun Kɛynɛn kä gua̲ndiɛn ni Jɛykɔp. 26 Cukɛ gua̲ndiɛn jiök, "Jothɛp ŋotɛ tëkɛ, kä ɛ jɛn rui̲i̲c rööl Ijipt kɛɛliw." Mëë cɛ jɛ liŋ cuɛ ŋɛ̈ɛ̈r.
(Page 184)
27 Kä mëë ci kɛn ɛ la̲t laat Jothɛp diaal tëë cɛ la̲t kɛ kɛnɛ mëë cɛ thurbiɛɛli tëë ci Jothɛp ja̲k kɛ ɤöö baa jɛ ben kap ro̲o̲l Ijipt kɛ kɛ nɛn, cuɛ coo ɤɔ̲r. 28 Kä cu Ithɛrɛl wee, i "Cɛ ku thuuk min ci gatdä ni Jothɛp ŋot kɛ tëk, ɤän bä wä kä jɛ, bä jɛ wä nɛn a ŋuɔtä 'ka̲n li̲w."
Cio̲o̲k 46
1 Cu Ithɛrɛl nyinkɛ diaal thol, cuɛ tɛth piny. Mëë cɛ cop kä Birciibä cuɛ Kuoth gua̲n ni Aydhɛk na̲k loori. 2 Kä cu Kuoth ruac kɛ Ithɛrɛl kɛ la̲k kɛ wäär, cuɛ jɛ cɔl, "Jɛykɔp, Jɛykɔp." Cu Jɛykɔp ɛ nhɔk, cuɛ wee, "Ɣän ɛn." 3 Kä cuɛ wee, "E Ɣän Kuoth guur, ji̲n wër kä Ijipt, kä 'cu dual kɛ ɤöö Ɣän bä ji wä jak kä do̲r mi di̲i̲t ɛn wi̲ni̲mi̲. 4 Ɣän bä wä kä Ijipt kɛ jɛ kɛɛl, kä bi Ɣän i lɛ ni wä jak kä luny jɔk wanɛmɛ, kä bi Jothɛp wäŋku kum kɛ tetkɛ." 5 Cu Jɛykɔp jiɛɛn kä Birciibä, kä cu gaat Ithɛrɛl gua̲ndiɛn ni Jɛykɔp naŋ kɛɛl kɛ nyin tiɛnikiɛn, kɛ mänkiɛn, kɛ thurbili
(Page 185)
tëë ŋun Përow kɛ kɛ kui̲cdɛ. 6 Cukɛ ɤɔ̲ɔ̲kiɛn a mäni kuakiɛn tëë tekɛ kɛ ro̲o̲l Kɛynɛn naŋ kä Ijipt. Cu Jɛykɔp ben kä Ijipt kɛn gaatkɛ a mäni kuak diaal ɛwic. 7 Gaatkɛ, kɛ gaat gankɛ, kɛ nyieekɛ, a mäni nyier gankɛ, cu kuaykɛ diaal ben kä Ijipt kɛ jɛ kɛɛl. 8 Titi kɛ kɛn ciööt kuayni gan Ithɛrɛl tëë ci ben kä Ijipt: Jɛykɔp kɛnɛ gaatkɛ, Rubɛn kɛ̲̈ɛ̲̈ Jɛykɔp, 9 kɛnɛ gaat Rubɛn: Hɛ̈nɔk, Palu, Hɛdhɛrɔn kɛnɛ Karmay. 10 Titi kɛ kɛn gaat Thimiyɔn: Jɛmuɛl, Jɛymin, Ohat, Jɛykin, Dhohar kɛnɛ Cual min la gat nya Kɛynɛn. 11 Titi kɛ kɛn gaat Libay: Gɛrcɔn, Kohath, kɛnɛ Mɛrari. 12 Titi kɛ kɛn gaat Judä: Er, Onan, Pɛrɛth, Dhɛra. Kä cu Er kɛnɛ Onan li̲w muun Kɛynɛn. Kä gaat Pɛrɛdh ɛ Hɛdhɛrɔn kɛnɛ Hamul. 13 Titi kɛ kɛn gaat Ithakar: Tolä, Pubä, Iop kɛnɛ Cimrɔn. 14 Titi kɛ kɛn gaat Dhɛbulɔn; Thɛrɛt, Elɔn kɛnɛ Jaali̲i̲l. 15 Titi kɛ kɛn gaat Li̲i̲yä tëë cɛ dieth kɛɛ Jɛykɔp kä Pɛydɛn ɛram kɛɛl kɛ nyaadɛ ni Daynä.
(Page 186)
Mat gan diaal kɛnɛ nyieekɛ kɛ jɛn diɔ̲k wi̲cdɛ diɔ̲k. 16 Titi kɛ kɛn gaat Gɛ̈ɛ̈t: Dhipiyɔn, Hagi, Cuni, Edhɛbɔn, Eri, Aroti kɛnɛ Arɛli. 17 Titi kɛ kɛn gaat Acɛr: Imna, Icpa, Icpi, Bɛriyä kɛɛl kɛ nyimandiɛn ni Thɛrä. Kä gaat Bɛriyä ɛ Hi̲i̲pɛr kɛnɛ Malkiɛl. 18 Titi kɛ kɛn gaat Dhilpä ëë käm Lɛybɛn ɛ Li̲i̲yä, cuɛ kɛn da̲ŋ wäl bäkɛl titi dieth kɛɛ Jɛykɔp. 19 Titi kɛ kɛn gaat Rɛycɔl, ciek Jɛykɔp: ɛ Jothɛp kɛnɛ Bɛnjamin. 20 Kä cu Jothɛp Manɛ̈thä kɛnɛ Ipɛrɛyi̲i̲m dieth kä Ijipt kɛ ciekdɛ ni Athɛnath nya Patipɛrä ëë la gua̲n ŋuɔ̲tni. 21 Kä titi kɛ kɛn gaat Bɛnjamin: Bɛylä, Bɛkɛr, Acpɛl, Gɛrä, Naaman, Ehay, Roc, Mupi̲m, Hupi̲m kɛnɛ Art 22 (titi kɛ kɛn gaat Rɛycɔl tëë dieeth ɛ kɛɛ Jɛykɔp, matdiɛn diaal kɛ wäl ŋuaan.) 23 Titi kɛ kɛn gaat Dɛ̈n: ɛ Huc̲im. 24 Titi kɛ kɛn gaat Nɛ̈p tɔlaay: Jadhi̲l, Gumi, Jɛdhɛr kɛnɛ Cilɛm. 25 (titi kɛ kɛn gaat Bilä mëë ci Lɛybɛn ɛ ka̲m nyaadɛ ni Rɛycɔl, kä kɛn tëë cɛ dieth kɛɛ Jɛykɔp, matdiɛn diaal kɛ bärɔw.)
(Page 187)
26 Kä nɛy diaal tin la nɛɛ Jɛykɔp tëë la kuaykɛ pa̲ny tëë ci ben kä Ijipt a 'ci män gan Jɛykɔp te thi̲n, matdiɛn diaal nɛy ti jɛn bäkɛl wi̲cdɛ bäkɛl. 27 Kä gaat Jothɛp tëë diethɛ kä Ijipt kɛ rɛw kä ro. Mat ji gɔaal Jɛykɔp diaal tëë ci ben ro̲o̲l Ijipt kɛ jɛn bärɔw ɛjuc. 28 Cu Jɛykɔp gatdɛ ni Judä jäk kä nhiam kä Jothɛp kä Gocɛn kɛ ɤöö bɛ thok wä nööŋ kä Jothɛp. Cukɛ ben muun Gocɛn. 29 Kä cu Jothɛp thurbil mi duŋ gɔaa rial ikä, cuɛ gua̲n ni Ithɛrɛl wä lor kä Gocɛn. Kä cuɛ rɔɔdɛ nyuɔ̲th gua̲n, cuɛ ŋuäk gua̲n wä kuak, cuɛ wiee kɛ gua̲a̲th mi bäär a kuakɛ ŋuäk gua̲(unclear) 30 Cu Ithɛrɛl Jothɛp jiök, "Ni kɛ ɤöö cä nhiamdu nɛn a cä jɛ ŋa̲c i ŋoti kɛ tëk bä ku li̲w." 31 Kä cu Jothɛp dämani kɛnɛ ji gɔaal gua̲n jiök, "Täämɛ ɤän bä loc kä Përow, bää wä la̲r thok i ci gaat maar ben a mäni ji gɔal gua̲a̲r tëë te ro̲o̲l Kɛynɛn cikɛ ben kä ɤä. 32 Kä wutni tɔtɔ kɛ ji ɤɔ̲ɔ̲k kɛ ɤöö la̲tdiɛn ɛ yiën ɤɔ̲ɔ̲k. Cukɛ ɤɔ̲ɔ̲kiɛn kɛ detkiɛn mäni ŋɔak diaal ti te kɛ kɛ nööŋ.
(Page 188)
33 Kä mi wä Përow yɛ cɔl a bɛ yɛ wä thiec, i La̲tdun ɛ ŋu? 34 Bi yɛn ɛ jiök, i Kɔn ja̲a̲ŋku titi lapkɔ nɛy ti yiankɔ ɤɔ̲k kɛnɛ det ni ŋuɛɛtkäda a mäni täämɛ cet kɛ gua̲nikɔ. Jiökɛ jɛ inɔ kɛ ɤöö bi yɛn cieŋ ro̲o̲l Gocɛn kɛ ɤöö yiëën ɤɔ̲ɔ̲k canykɛ ro kamdiɛn kɛ ji Ijipt."
Cio̲o̲k 47
1 Cu Jothɛp wä kä Përow, cuɛ jɛ jiök, "Täämɛ ci gua̲a̲r kɛnɛ gaat maar ben kɛ ɤöth- diɛn kɛɛliw: ɤɔ̲ɔ̲kiɛn a mäni detkiɛn, kɛɛ kuakiɛn diaal, cikɛ ɤo̲nh ro̲o̲l Kɛynɛn, a täämɛ kɛn a muun Gocɛn. 2 Cuɛ wutni da̲ŋ dhieec ka̲m raar rɛy gan man, cuɛ kɛ nööŋ nhiam Përow. 3 Cu Përow kɛ thiec, i "La yɛn a lät ŋu ni ciɛɛŋädun?" Cu kɛn ɛ jiök, i "Täämɛ kuäär, kɔn ja̲a̲ŋku lapkɔ yiëën ɤɔ̲ɔ̲k kɛ ciaaŋ gua̲nikɔ." 4 Kä cu kɛn Përow jiök, i "Täämɛ ci nɛy ɤo̲nh wanɛmɛ kɛ ɤöö bakɔ ben cieŋ thi̲n kɛ ɤöö thilɛ mi cam ɤɔ̲ɔ̲kkɔ jɛ, kɔn ja̲a̲ŋku, kɛ kui̲c kä ɤöö buɔth cɛ bɛ̈c ɛlo̲ŋ muun Kɛynɛn.
(Page 189)
Täämɛ ŋɔali Ja̲a̲ŋku jak kä cieŋ muun Gocɛn̲." 5 Kä cu Përow Jothɛp jiök, "Täämɛ guur kɛnɛ gaat muɔɔri cikɛ ben kä ji. 6 Mun Ijipt ɛmɛ kɛɛliw tëë nhiamdu, ji̲n, ku guur kɛnɛ gaat muɔɔr moc kɛ mun mi gɔaa ni jɛ. A kɛ cieŋ muun gocɛn, kä mi tëë kɛ nɛy ti yuɔ̲ɔ̲p ɤɔ̲ɔ̲k ti ŋäci rɛydiɛn jak ni kɛ kä yiëën ɤɔ̲ɔ̲kä." 7 Täämɛ cu Jothɛp gua̲n ni Jɛykɔp nööŋ nhiam Përow, kä cu Jɛykɔp jɛ poth. 8 Cu Përow Jɛykɔp thiec, i "Run teekädu di?" 9 Cu Jɛykɔp wee, i "run teekädä wi̲c muɔ̲ɔ̲n kɛ kuɔ̲r kɛl wi̲cdɛ jɛn diɔ̲k. Run teekädä kɛ nyin tiit ti ci thia̲a̲ŋ kɛ rik, kä 'kenkɛ run teekä gua̲a̲ri tëë teek kɛn kɛ wi̲c muɔ̲ɔ̲n cop." 10 Cu Jɛykɔp Përow poth, kä cuɛ coo jiɛɛn nhiam Përow. 11 Kä cu Jothɛp gua̲a̲th rial ikä kɛ kui̲c gua̲n kɛnɛ gaat man, cuɛ kɛ moc kɛ gua̲a̲th muɔ̲ɔ̲n mi gɔaa mi bi aa duŋdiɛn gua̲a̲ muɔ̲ɔ̲n in gɔaa ni jɛn, muun Ra-mi̲th-i̲th mëë caa lar ɛ Përow. 12 Cu Jothɛp gua̲n kɛnɛ gaat man a mäni gɔalkiɛn diaal rɔm,
(Page 190)
cuɛ kɛ moc kɛ mi̲th ti ro̲ŋ cet kɛ pek gɔalikiɛn. 13 Kä ɛn guäth ɛmɔ thilɛ mi̲th rɛy rööl ɛmɔ kɛɛliw kɛ kui̲c kä ɤöö ci buɔth bɛ̈c. Cɛ ji Ijipt kɛnɛ ji Kɛynɛn ŋɔ̲ŋ kɛ buaath. 14 Kɛ kui̲c ɛmɔ yio̲w diaal tin kɔak kɛ bɛl ɛ ji Ijipt kɛnɛ ji Kɛynɛn diaal la kɛn diaal a wä tetä Jothɛp, kä iyɔɔ bi Jothɛp kɛ lɛ wä naŋ dueel kua̲r in di̲i̲t ni Përow. 15 Kä mëë ci yio̲w Ijipt kɛnɛ yio̲w Kɛynɛn diaal ku thuk ko̲kä bɛɛl cu nɛy diaal tin cieŋ kä Ijipt bon kä Jothɛp, cukɛ Jothɛp jiök, "Ji̲n moc nɛy kɛ ti cam nɛy kɛ, kɔn dëëkɔ li̲w nhiamdu? Kɛ ɤöö ci nɛy thil yio̲w." 16 Kä cu Jothɛp kɛ jiök, i "Yɛn mi ŋa̲cɛ ɤöö bä yɛ moc kɛ bɛl ka̲mɛ ɤä ɤɔ̲ɔ̲kun, bä ɤɔ̲ɔ̲kun luɛl kɛ mi̲th mi ci yio̲o̲kun thuuk." 17 Mëë wëë tee inɛ, cukɛ ɤɔ̲ɔ̲kiɛn coo nöŋ Jothɛp, cu Jothɛp jio̲o̲k, kɛ det, kɛ luny ɤɔ̲ɔ̲kiɛn a mäni muɔ̲likiɛn luɛl kɛ mi̲th, kä cu Jothɛp kɛ a moc kɛ mi̲th kɛ jɛn pek runä nɔmɔ kɛɛliw kɛ kui̲c ɤɔ̲ɔ̲kiɛn diaal tin ci kɛn kɛ ka̲n Jothɛp.
(Page 191)
18 Mëë ci ruɔ̲n ɛmɔ thuuk, cu naath ro nyɔk kɛ ben kä Jothɛp kɛ ruɔ̲n in dɔ̲ŋdiɛn, kä cukɛ jɛ jiök, i "Täämɛ, thilɛ kɔ mi bi nɛy ɛ lɛ tääy kä ji, kuäär, kɛ ɤöö yio̲o̲kɔ diaal a mäni ɤɔ̲k kɛnɛ det kɛn diaal a ji a thilɛ mi dɔdiɛn mi dëëkɔ lɛ ka̲m ji, kuäär, ɛ mi lɛ a kɔ lɛ ka̲m ni ji pua̲nykɔ kɛnɛ muɔ̲nkɔ. 19 Dëëkɔ li̲w i di nhiamdu, kɔn a mäni munda? Ji̲n kɔk pua̲nykɔ a mäni munda bä kɛ bɛlku. Kä kɔn pua̲nykɔ a mäni munda bakɔ cuaa ja̲a̲ŋ Përow, kä bi kɔ moc kɛ kuay, dɔ̲ŋ 'cakɔ bi li̲w a 'ci munda bi riaw." 20 Cu Jothɛp mun Ijipt coo kɔk ni kɛɛliw kɛ kui̲c Përow kɛ ɤöö ji Ijipt diaal cukɛ muɔ̲nkiɛn kɔak kɛ ɤöö cikɛ te kɛ buɔth mi bec ɛlo̲ŋ. Cu mun Ijipt kɛɛliw cuaa duŋ Përow. 21 Naath pua̲nykiɛn cu Përow kɛ coo jak kä ja̲a̲ŋkɛ tuɔ̲ŋni diaal kä Ijipt kɛɛliw. 22 'Kenɛ kɔk ni muɔ̲ɔ̲n ji ŋuɔ̲tni kä ro kɛ ɤöö laa ji ŋuɔ̲tni a mocɛ kɛ mi̲th ɛn Përow. Cukɛ coo tëk kɛ kɛn mi̲th tɔtɔ. Kɛ kui̲c ɛmɔ 'ken kɛn muɔ̲nkiɛn lɛ kɔak.
(Page 192)
23 Täämɛ cuu Jothɛp naath jiök, "Nɛ̈nɛ jɛ ɛn täämɛ, cä pua̲nykun kɔk a mäni muɔ̲nkun kɛ kui̲c Përow, kä täämɛ kuay tin kɛ kui̲cdun, bi yɛn mun pith kɛ kɛ. 24 Kɛ gua̲a̲ ciëc bɛɛl bi yɛn dhieec theemni a käm Përow, kä bi duɔthkiɛn a nyinkun, bikɛ ku la kuay, kä bikaa kɛn mi̲thkun kɛ ji gɔalikun, kä kɛ kɛn mi̲th kɛ kui̲c nyin tiɛnikun." 25 Cukɛ wee, "Ci ji̲n tëkda ku kän kitɛ. 'Ci dee gɔaa ni ɤöö tɛɛthɛ lɔc, kua̲ra, kɛ ɤöö bi nɛy a ja̲a̲ŋ Përow." 26 Cu Jothɛp ŋut coo la̲t kɛ kui̲c muɔ̲ɔ̲n Ijipt, kä ŋotɛ thi̲n mäni mi ciee walɛ ɛn ɤöö baa dhieec theemni a ka̲m kɛɛ Përow. Thil ni mun ji ŋuɔ̲tni, ɛ jɛn 'ken a duŋ Përowɔ. 27 Cuɛ cuaa jɛn ciaaŋ Ithɛrɛl inɔ kɛ ro̲l Ijipt, muun Gocɛn. Cukɛ ŋɔakiɛn jek thi̲n, kä cukɛ ro kuay, cukɛ ŋuan ɛlo̲ŋ ɛlo̲ŋ. 28 Cu Jɛykɔp cieŋ muun Ijipt kɛ run wäl bärɔw. Cu Jɛykɔp run teekädɛ wi̲i̲ muɔ̲ɔ̲n a kuɔ̲r kɛl wi̲cdɛ jɛn ŋuaan wi̲cdɛ bärɔw.
(Page 193)
29 Kä mëë ci gua̲a̲th thia̲k kɛ ɤöö bi Ithɛrɛl ku yi̲k li̲w cuɛ gatdɛ ni Jothɛp cɔal kutdɛ, cuɛ jɛ jiök, "Mi bä gɔɔy lɔaac jek nhiamdu täämɛ läthni tetdu taatdä, kä bi rɔ yac i bi rɔ buɔ̲r puɔ̲ɔ̲nydä, kä bi a thuɔ̲k kä ɤä kɛ ɤöö, nɛn ɛ, cäŋ in wa̲a̲ li̲w 'cu ɤä kony kä Ijipt. 30 Kä a ɤä wa̲a̲ tɔ̲a̲a̲c kɛɛl kɛ gua̲a̲ri. Kapɛ ɤä raar kä Ijipt, biaa ɤä wä kony gua̲a̲ kunykädiɛn." Cuɛ loc, "Bää la̲t cet kɛ mi ci lar." 31 Kä cuɛ wee, "Yac rɔ nhiamdä, kä cuɛ rɔ yac nhiamdɛ. Täämɛ cu Ithɛrɛl wi̲cdɛ coo goŋ wi̲c laŋɛrɛpkädɛ.
Cio̲o̲k 48
1 Kɛ kɔr mɛmɛkä cuaa Jothɛp jiök, i "Nɛn ɛ, guur a kɛ juey." Cuɛ gaatkɛ da̲ŋ rɛw coo naŋ kɛ jɛ kɛɛl, Manɛ̈thä kɛnɛ Ipɛri̲m. 2 Cuaa Jɛykɔp jiök, i "Ci gatdu ni JOthɛp ben kä ji." Täämɛ cu Ithɛrɛl puɔ̲nydɛ päär, cuɛ rɔɔdɛ jiɛc tɔ̲ɔ̲cä. 3 Cu Jɛykɔp Jothɛp jiök, "Kuoth in Bumdiɛn cɛ rɔɔdɛ nyuɔ̲th ɤä kɛ (unknown)a̲k kä Lädh ro̲o̲l Kɛynɛn, kä cuɛ ɤä poth.
(Page 194)
4 Cuɛ ɤä jiök, i "Ji̲n, liŋ ɛ, täämɛ ɤän bä ji jak kä kuaayi rɔɔdu a bi ŋuan ɛlo̲ŋ, kä Ɣän bä do̲r mi di̲i̲t cak kɛ ji, kä bä mun ɛmɛ ka̲m kuayku kɔɔru kɛ ɤöö baa duŋdiɛn a mäni cäŋ kɛl. 5 Kä täämɛ gaatku da̲ŋ rɛw tëë bi ben dieth kä Ijipt ni mëë ŋuɔtä a ka̲n ni ben kä ji kä Ijipt kɛ gaatkä cet ni kɛ min te gatdä ni Rubɛn kɛnɛ gatdä ni Thimiyɔn. 6 Kä gaat tɔ bi lɛ dieth kɔɔriɛn tɔ bikɛ a kɛn gaatku, kä baa kɛ cɔl kɛ ciöt gan mandiɛn rɛy gɔaliɛn, baa kɛ cɔal kä nyinkiɛn. 7 Kɛ kui̲c ɛmɔ mëë cä cop kä Pɛydɛn cu Rɛycɔl li̲w a cu lɔcda jiath muun Kɛynɛn dup a ŋot Eperɛth kɛ na̲n, kä cuaa jɛ kony dup in wä kä Eperɛth in la Bɛthɛlɛm." 8 Kä min ci Ithɛrɛl gaat Jothɛp nɛn cuɛ wee, "Kä kɛ ŋaani kɛn titi?" 9 Cu Jothɛp gua̲n jiök, "Kɛ gaatkä tëë käm Kuoth kɛ ɤä wanɛmɛ." Kä cu gua̲n ɛ jiök, "Ŋɔali kɛ nööŋ gua̲a̲th ɛ ta̲a̲ thi̲nɛ, bi ɤän kɛ ben poth." 10 Kä ɛn guäth ɛmɔ Ithɛprɛl cɛ dɔŋ a cɛ wäŋkɛ yäm.
(Page 195)
Cu Jothɛp gaatkɛ nööŋ thiäkä kut gua̲n, cu gua̲n dɔɔŋdiɛn kɛ ciɛm, kä cuɛ kɛ buɔm baapdɛ. 11 Kä cu Ithɛrɛl Jothɛp jiök, "'Ka̲n ɛ met car i dëë waŋdu nɛn, kä cä ga̲a̲c kɛ ɤöö cu Kuoth ɤä jak kä nɛ̈ɛ̈nä waŋdu a mäni gaatku bä." 12 Täämɛ cu Jothɛp dho̲li woc nhiamdɛ, cuɛ rɔɔdɛ goŋ, cuɛ wi̲cdɛ guɔ̲l piny. 13 Cu Jothɛp gaatkɛ da̲ŋ rɛw käp, cuɛ Ipɛ̲rim käp kɛ tet cuëëcdɛ, cuɛ jɛ buath tetkä caam Ithɛrɛl, kä cuɛ Manɛ̈thä käp kɛ tet caam, kä cuɛ jɛ buath tetkä cuëëc Ithɛrɛl, cuɛ kɛ nööŋ kutdɛ. 14 Cu Ithɛrɛl tet cuëëcdɛ riɛny wii Ipɛri̲m in la gat in tɔt, cuɛ tetdɛ kuëŋ wi̲i̲dɛ. Cuɛ tet caamdɛ la̲th wi̲c Manɛ̈thä, cuɛ tetkɛ gua̲c inɔ kɛ ɤöö Manɛ̈thä ɛ jɛn la kɛ̲̈ɛ̲̈ɔ. 15 Kä cuɛ Jothɛp poth, cuɛ wee, "Kuoth gua̲a̲ri, Kuoth Abɛraam kɛnɛ Ayudhɛk ëë la kɛn ɛ a guur, Kuoth ëë la ɤä a 16 bo̲o̲th mee mi ciee walɛ, kɛnɛ jääk Kuɔth ëë dhi̲i̲l ɤä raar kä mi jiääk kɛɛliw, a puɔ̲thdu bëë kä dho̲li titi.
(Page 196)
Kä jak ni ɤä kä kɛ̲k kɛ ciötdä kɛ kɛ a mäni ciöt gua̲a̲r ni Abɛraam kɛnɛ Aydhɛk, kä jak ni kɛ kä diëthkɛ ro a bikɛ ŋuan a bikɛ a do̲r mi di̲i̲t rɛy ɤɔaa." 17 Kä mëë ci JOthɛp ɛ nɛn ɛn ɤöö ci gua̲n tet cuëëcdɛ la̲th wi̲c Ipɛri̲m cu lɔcdɛ jiääk, cuɛ tet gua̲n wä käp, go̲o̲rɛ ɤöö dɛy ɛ jɛ ka̲m raar wi̲c Ipɛri̲m deyɛ jɛ wä la̲th wi̲c Manɛ̈thä. 18 Cu Jothɛp gua̲n jiök, " ' Ci ɛ jɛn inɔ, gua̲din, kɛ ɤöö ɛ jɛn kɛ̲̈ɛ̲̲̈, läthni tet cuëëcdu wi̲i̲dɛ kɛ ɤöö ɛ jɛn gat in di̲t ni jɛn. 19 Kä cu gua̲n ɛ lo̲k, cuɛ wee, "Ŋa̲cä jɛ, ŋa̲cä jɛ, gatdä, jɛn bä baa do̲r, kä baa ram mi te kɛ rui̲c, duŋdɛ ɤöö bi ku lɛ di̲t ni däman in tɔtdiɛn kä jɛ ɛlo̲ŋ, kä bi kuaykɛ a dör ti ŋuan ti di̲t ɛlo̲ŋ." 20 Cuɛ kɛ poth ɛn cäŋ ɛmɔ, cuɛ wee, "Bi Ithɛrɛl puɔ̲th a lat kɛ ji inɛ: A Kuoth bi ji jak kä cet kɛ Ipɛri̲m kɛnɛ Manɛ̈thä." Kä cuɛ Ipɛri̲m coo jak kä di̲t ni jɛn kä Manɛ̈thä inɔ. 21 Täämɛ cu Ithɛrɛl Jothɛp jiök,
(Page 197)
i "Nɛn ɛ, lia̲a̲dä cɛ thia̲k, kä Kuoth bɛ te kɛɛl kɛ ji, kä bɛ ji nyɔk kɛ no̲o̲ŋ muun guuri. 22 Kä dɔdiɛn, ɛn ɛ jɛn ji̲n ram min cä ka̲m luɔ̲ŋ pa̲a̲m kui̲c kɛl kä dämuɔɔri mëë ka̲nä kä ji Amɔr kɛ go̲cɛdä kɛnɛ bäärä."
Cio̲o̲k 49
1 Täämɛ Jɛykɔp cuɛ gaatkɛ cɔl, cuɛ wee, Matɛ ro guäth kɛl, bä yɛ la̲r mɔ bi yɛn ɛ ekɔ kɛ ni̲n tɔ bëë tɔ. Aɤ gaat Jɛykɔp, duɔlɛ ro, kä liɛŋɛ ji̲thdun kɛ ruac guurun ni Ithɛrɛl: Ji̲n Rubɛn, ɛ jɛn ji̲n kɛ̲̈ɛ̲̈dä, buɔ̲mdä, kä ɛ jɛn ji̲n kuɛ̈ɛ̈ bumkädä mëë diëëthä ni ŋuɛɛtkädä kɛ nhiam, min di̲t ni liakdɛ kä nɛy diaal 4 kɛnɛ kɛ̈kdɛ. Kä kɛ ɤöö ci kɔ̲a̲k ɛthɛy cet kɛ pi bi kuɛ̈ɛ̈ ni ji̲n kä nɛy diaal kɛ ɤöö cui köl guur guäl, a cui kɛ yia̲r, cui wä ni kölikä! 5 Thimiyɔn kɛnɛ Li̲bay kɛ raan kɛnɛ gat man. 6 Go̲cɛdiɛn ni lät jiäknikiɛn. Aɤ lɔcdä, 'cu rɔɔdu mat kä ruicdiɛn, 'cu rɔɔdu mat 'cu rɔɔdu mat dolädiɛn
(Page 198)
kɛ ɤöö laa waŋ lɔaacdiɛn kɛ a jak kɛ na̲kɛ naath, kä kɛ ɤöö la kɛn dɔ̲a̲ŋ 7 thääni a tem kɛ kuenydiɛn. Waŋ lɔaacdiɛn caa kuɛth kɛ ɤöö cetɛ kɛ ŋɛ̈ɛ̈ny luɔny, kɛnɛ kɛ̈c lɔaacdiɛn kɛ ɤöö ɛ ciaaŋ i bɛc bɛc kä nɛy kɔkiɛn! Ɣän bä kɛ däk kä rɛy Jɛykɔp, kä bä kɛ riaw dɔɔr rɛy Ithɛrɛl. 8 Ji̲n Judä, bi gaat muɔɔri ji puany, kä bi ji tɛ̈ru nyiɛɛc ŋuäädiɛn kɛ tetdu. 9 Gaat guur bikɛ ro goŋ nhiamdu. Judä ɛ dɔw luɔny, laa peci, kä bi rɔ gɔth, bi loc ni gua̲a̲du min ti̲i̲ thi̲n, gatdä. Cɛ tɔ̲ɔ̲c, cɛ niɛɛn cet kɛ lony kɛnɛ ŋuɔ̲ɔ̲t 10 luɔny. Bi ŋa rɔ dɔp kɛ kërɛ? Bi̲i̲y kuäärä 'cɛ bi met jiɛɛn kä Judä, kä 'ci kɛɛt kuäärkädɛ bi jiɛɛn kam ciöknikɛ mäni cäŋ in wä ben ni jɛn puɔ̲ny raam in la gua̲ndɛ. Kä baa jɛn raam min baa 11 luɔ̲th ni jɛ ɛ nɛy diaal. Yiɛnɛ dɔw rɔtha̲nädɛ cio̲kä jiöŋ bɛɛl kɛnɛ dɔw muɔ̲lɛ ciökä jiöŋ bɛɛl in gɔaa ni jɛn,
(Page 199)
kä lakɛ bieeynikɛ ni kɛ kɔaŋ a mäni 12 bieeynikɛ lakɛ kɛ ni kɛ pi kɔaŋ. Bi wäŋkɛ tith ɛcuät kɛ kɔaŋ, kä bi lɛckɛ buɔy ɛpak kɛ cak. 13 Bi Dhɛbulun cieŋ wi̲c baar, baa thok waath kɛ kui̲c baabuuri rikni, kä bi keydu a Thaydɔn. 14 Ithakar ɛ muul mi bum bum, tɔ̲ɔ̲cɛ kam 15 rɛ̈ɛ̈k deet. Cuɛ nɛn ɛn ɤöö lɔ̲a̲ŋ gɔaaɛ a mäni mun gɔaaɛ, kɛ kui̲c ɛmɔ cuɛ jɔkdɛ coo guɔ̲ŋ lät, cuɛ cuaa ja̲ŋ mi laa kuɔk 16 kɛ lät. Dɛ̈n bɛ nɛɛkɛ luk cet kɛ dör 17 Ithɛrɛl tin kɔkiɛn. Dɛ̈n baa thɔ̲l duɔ̲p, thɔ̲l mi cɔal i (unclear)ɛŋ ciɛk gekä duɔ̲p, mi kac kuɔc rɔtha̲nä a bi gua̲ndɛ pɛn jɔk. 18 Aɤ Jaopa, ɤän liɛɛpä ni ka̲ndu. 19 Pëëc bikɛ Gɛ̈ɛ̈t pɛc, kä Gɛ̈ɛ̈t bɛ kockiɛn pɛ̈c lɛɛr. 20 Mi̲th Acɛr bikɛ thia̲a̲ŋ kɛ liɛɛth, bɛ mi̲th kua̲ri tɔk.
(Page 200)
21 Nɛ̈ptɔlaay ɛ kɛ̈w mi caa luɔny cuɔ̲ŋ dieethɛ dɛy ti gɔw. 22 Jothɛp ɛ kaar mi kui̲r kaar mi kui̲r gekä yiëër. Karkɛ cikɛ ta̲ny wi̲c pa̲a̲ny. Cu 23 ji bääri nyiëëny kɛ jɛ, cukɛ jɛ ba̲r kɛ 24 bääri, kä cukɛ jɛ riɛk ɛlo̲ŋ, a 'kenɛ bäärɛ kuɛr cuaa wuɔ̲ɔ̲kɛ jak kä puɔl ɛ raan Jɛykɔp mi Bum, kɛ ciöt yieen deet min la Päm Ithɛrɛl. 25 Kɛ Kuoth guur in bi ji luäk, kɛ Kuoth in Bum in bi ji poth kɛ puɔ̲th rööl nhial, puɔ̲th piɛny in laa te piny, 26 puɔ̲th thiin kɛnɛ puɔ̲th jiɛc. Puɔ̲th guur di̲tɛ a lenyɛ puɔ̲th pa̲a̲m mi do̲t raar kɛnɛ gɔɔy päämni mi thil pek. A kɛ pɛn wi̲i̲ Jothɛp kɛnɛ nhiam kaan raam ɔ rɛl rɔ mɔ kä dämani. 27 Bɛnjamin ɛ jio̲k nyapec mi ci buɔ̲th ɛ näk ɛlo̲ŋ kɛ runwaŋ, bɛ nyinkɛ tin cɛ näk cam. Kɛ thiaŋ bɛ kuak köör da̲a̲k." 28 Titi diaal kɛ kɛn thuk duëli Ithɛrɛl, kä nɛmɛ ɛ jɛn mi ci gua̲ndiɛn ɛ la̲r kɛ mëë pothɛ kɛ.
(Page 201)
laa ramɔ a pothɛ kɛ puɔ̲th mi lot rɔɔdɛ kɛ jɛ. 29 Cuɛ kɛ coo guok, kä cuɛ kɛ jiök, "Ɣän baa mat kɛ nɛɛkä kɛɛl. Kuɔnyɛ ɤä kɛɛl kɛ gua̲a̲ri kɔ̲kä pa̲a̲m in te rɛy kakä Ipɛri̲m in la raan Hitayt. 30 Kɔ̲kä pa̲a̲m in te rɛy kä Mɛ̈kpi̲i̲la min te kä käny ca̲ŋ kä Mɛ̈mɛrɛy, muun Kɛynɛn mëë kɔk Abram ɛ kɛɛl kɛ kak kä Epɛrɔn raan Hitayt kɛ ɤöö baa gua̲a̲ kunykä- diɛn. 31 Kɛn cikɛ Abɛraam kony thi̲n kɛnɛ ciekdɛ ni Thɛyrä, kä caa Aydhɛk ni kony thi̲n bä kɛnɛ ciekdɛ ni Ribɛkä, kä ɤän bä cä Li̲i̲yä ni kony thi̲n bä. 32 Dɔr kɛnɛ kɔ̲a̲k päämni tin te thi̲n kɛn diaal caa kɛ kɔk kä ji Hitayt." 33 Kä mëë ci Jɛykɔp ku thuɔ̲k kɛ mi lätɛ gaatkɛ rieet titi, cuɛ ciökɛ coo coŋ, kä cuɛ yiëëdɛ ŋok, cuaa mat kɔɔr nɛɛnikɛ.
(Page 202)
Cio̲o̲k 50
1 Täämɛ Jothɛp cuɛ rɔɔdɛ kuak puɔ̲ɔ̲ny gua̲n, ro̲lɛ jɛ, kä cuɛ jɛ ciɛm. 2 Kä cu Jothɛp la̲a̲tkɛ tin la ki̲mni la̲r ɤöö bikɛ puɔ̲ny gua̲n rial ikä kɛ kui̲c kunykädɛ, kä cu ki̲mni puɔ̲ny Ithɛrɛl coo rial ikä. 3 La̲t ɛmɔ go̲o̲rɛ ni̲ni ti jɛn ŋuaan. Go̲o̲rɛ ni̲n ti ŋuan inɔ kɛ rial ikä la̲t ɛmɔ. Cu ji Ijipt pa̲r kɛ ni̲n ti jɛn bärɔw. 4 Mëë ci ni̲n pärä tëë pärkɛ Jɛykɔp ku thuuk, cu Jothɛp ji gɔaal Përow jiök, i "Täämɛ yɛn, mi nhɔk yɛn ɤä, ŋɔalɛ wä kä Përow bi yɛn ɛ wä la̲r ruac ɛmɛ kɛ kui̲cdä. 5 Wɛ̈ɛ̈, jiökɛ jɛ, i ci gua̲a̲r ɤä jak kä yaacä rɔɔdä, cuɛ wee, Ɣän cä thia̲k kɛ lia̲a̲, kuɔnyɛ ɤä kɔ̲kä pa̲a̲mdä mëë tëtä rɔɔdä muun Kɛynɛn. Kɛ kui̲c ɛmɔ täämɛ ŋɔali ɤä jak kä wä kɛ ɤöö bä gua̲a̲r wä kony, bä ku lɛ wä luny jɔk." 6 Kä cu Përow ɛ jiök, i "Wër, kony guur cet ni kɛ ruac ëë jakɛ ji, kä guooki ni rɔ." Cu Jothɛp coo jiɛɛn, wëë gua̲n kony, kä cuɛ wä kɛɛl kɛ ji la̲t Përow kɛ di̲t gɔaalɛ a mäni di̲at Ijipt,
(Page 203)
8 kɛ ji gɔaal Jothɛp diaal a mäni dämani kɛnɛ ji gɔaal gua̲n. Cu duɔth ni gaatkiɛn kä rɔ kɛ detkiɛn, kɛ ɤɔ̲ɔ̲kiɛn muun Gocɛn. 9 Cukɛ wä kɛ thurbiɛɛli tin la yɔ̲a̲ckɛ ɛ rɔtha̲ni, kɛnɛ ji rɔtha̲ni. Cukɛ a buɔ̲n mi di̲i̲t. 10 Mëë cikɛ cop gua̲a̲ kɔ̲mkä bɛɛl kä Atat, kui̲c Jɔrdɛn, cukɛ pa̲r thi̲n kɛ pa̲r mi di̲i̲t mi bɛc bɛc. Kä cuɛ gua̲n par kɛ ni̲n da̲ŋ bärɔw. 11 Mëë ci ji muɔ̲ɔ̲n ɛmɔ tëë la ji Kɛynɛn pa̲r ɛmɔ nɛn gua̲a̲ kɔ̲mkä bɛɛl kä Atat, cukɛ wee, Nɛmɛ ɛ pa̲r jiathkä lɔaac mi jiääk kä ji Ijipt titi. Kɛ kui̲c ɛmɔ cuaa gua̲a̲th ɛmɔ cɔl i Abɛl-midhɛrayi̲m. Tëë kui̲c Jɔrdɛn. 12 Cu gaatkɛ jɛ coo lät kä mi cet kɛ mi cɛ la̲r kɛ. 13 Kɛ ɤöö ci gaatkɛ jɛ kap muun Kɛynɛn, kä cukɛ jɛ kony kɔ̲kä pa̲a̲m in te rɛy kakä Mɛ̈kpi̲i̲lä min te kä kony ca̲ŋ kä Mɛ̈mɛrɛy. Mëë kɔk Abɛraam ɛ kɛɛl kɛ kak kä Epɛrɔn raan Hitayt kɛ ɤöö baa gua̲a̲ kunykädiɛn. 14 Kɛ kɔr gua̲a̲th ëë cɛ gua̲n ku kony cu Jothɛp luny kä Ijipt kɛɛl kɛnɛ gaat man i mäni nɛy diaal kɔkiɛn tëë ci wä kɛ jɛ kɛɛl gua̲th kunykä.
(Page 204)
15 Kä mëë ci gaat man Jothɛp ɛ ku ŋa̲c i ci gua̲ndiɛn li̲w cu kɛn ɛ lar, "Dɔ̲ŋ Jothɛp bɛ rɔɔdɛ luɔ̲c kɔn a bɛɛ nyinkɛ tëë canɛ lät kä jɛ col. 16 Kä kɛn cukɛ Jothɛp no̲p, cukɛ jɛ jiök, i "Mëëdan ni mëë 'ken gua̲ndan ni li̲w cɛ kɔ guɔ̲k ruac inɛ: 17 I, bi yɛn Jothɛp jiök, i E gua̲ndan i täämɛ ŋɔali lɔcdu pa̲l piny kɛ dueer gan muɔɔr kɛnɛ jiäkiɛn kɛ ɤöö cikɛ ji lät kä mi jiääk. Täämɛ la̲ŋkɔ ni ji, ŋɔali lɔcdu pa̲l piny kɛ dueer ja̲a̲ni Kuɔth guur." Cu Jothɛp röt mëë cikɛ ruac kɛ jɛ inɔ. 18 Cu gaat man ben bä, kä cukɛ rɔ yuɔr piny nhiamdɛ, cukɛ wee, "Nɛn ɛ, kɔn lapkɔ ja̲a̲ŋku." 19 Kä cu Jothɛp kɛ jiök, " 'Cuayɛ dual. E yɛn i cä gua̲a̲ Kuɔth guäl? E jɛn ɤän la Kuothɔ? 20 Kɛ kui̲cdun la̲t ëë ci yɛnɛlät kä ɤä ɛ mi jiääk, kä Kuoth cɛ jɛ luɔt kä mi gɔaa kɛ ɤöö bi nɛy ti nyin ŋuan tëk cet kɛ tëk ɛ te kɛ kɛ walɛmɛ. 21 Kɛ kui̲c ɛmɔ 'cuayɛ dual, bä yɛ yop mäni nyin tiɛnikun."
(Page 205)
22 Cu Jothɛp ku cieŋ kä Ijipt kɛɛl kɛ ji gɔal gua̲n. Run teekä Jothɛp kɛ kuɔ̲r kɛl wi̲cdɛ jiath kɛl. 23 Kä cu Jothɛp gaat Ipɛri̲m nɛn kɛ diɔ̲ɔ̲k ri̲cni a mäni gaat Macir gat Manɛ̈thä, cuaa kɛ dap buɔ̲ɔ̲r Jothɛp. 24 Kä cu Jothɛp gaat man jiök, "Ɣän cä thia̲k kɛ lia̲a̲, kä Kuoth bɛ y ɛ ben gui̲l, kä bɛ yɛ nööŋ raar muun ɛmɛ, bɛ yɛ naaŋ muun ëë cɛ ya̲c Abɛraam kɛnɛ Aydhɛk kɛ Jɛykɔp. 25 Täämɛ Jothɛp cuɛ gaat Ithɛrɛl jak kä yackɛ ro, cukɛ wee, "Kuoth bɛ yɛ ben gui̲l, kä bi yɛn cɔ̲wkä naŋ raar wanɛmɛ. 26 Cu Jothɛp coo li̲w a runkɛ kuɔ̲r wi̲cdɛ jiath kɛl, kä cukɛ puɔ̲nydɛ rial ikä, kä cuaa jɛ diɛl rɛy tha̲ndukä kunykädɛ kä Ijipt.
(Page 206)
Ruaacni titi caa kɛ ba̲ny raar kä cio̲o̲k 5 kam 14 kɛnɛ 17. Cɛ tuɔɔk kä pëj 16.
Cio̲o̲k 5:15-16

15 Mëë ci Maalalɛl te kɛ run ti jɛn bäkɛl wi̲cdɛ dhieec cuɛ Jarɛt dieth. 16 Kä kɛ kɔr dapkä Jarɛt cu Maalalɛl te kɛ run ti kur bädäk wi̲cdɛ jɛn diɔ̲k, kä cuɛ gaat kɔkiɛn dieth, dhɔɔl kɛnɛ nyier.
Cio̲o̲k 38:24-26
24 Kɛ kor pathni da̲ŋ diɔ̲k, caa lar Judä i ci ciɛk gatdu a la Tɛymar, cɛ rier la̲t. Kä ɛn guaath ɛmɔ mee ci kɛ tɔ̲c kɛɛl, cɛ ruɛt. Ci Judä ɛ lar nöŋɛ jɛ raar wanɛmɛ, baa jɛ ben waŋ kɛ ɤöö bɛ li̲w. 25 Kä wädɛ raar cɛ ruac lar guanthudɛ. Cɛ lar i "Ɣän ruɛtä, kä wut ɛn ruɛt ɤä tee kuakɛ kɛ ɤä kɛl. Mindɔŋ cɛ thiec, "Ŋaci wutɛ tee kɛ kuak titi? A la nyaŋ yiɛt, gaac, kɛnɛ taŋ, ŋaci jɛ? 26 Ci Judä ɛ ŋac, cɛ lar ɛnɔ, "Ɣän ŋacä jɛ, nyam ɛmɛ ŋa̲a̲ni jɛn kä ɤä. Kɛ ɤöö/ci ɤän ɛ go̲r, bä jɛ käm gatdä ni Cilä. /Ci kɛn tɔ̲c kɛɛl bi nyɔk.
(Page 207)
