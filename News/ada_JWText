NÍ KASEMI 25
Asafo Mi Nikɔtɔmahi—Nyɛɛ Kase Gideon Nɔ Hyɛmi Nɔ́ ɔ

“Be be mi blɔ ngmɛe nɛ ma tu Gideon . . . he munyu.”—HEB. 11:32.

LA 124 Wa Maa Ye Anɔkuale Daa

NƆ́ NƐ WA MAA KASE a

1. Ngɛ 1 Petro 5:2 ɔ nya a, mɛni he blɔ nɛ asafo mi nikɔtɔmahi ná?

 E JI asafo mi nikɔtɔmahi a blɔ nya ní tsumi kaa a hyɛ Yehowa jijɔ ɔmɛ nɛ a he jua wa kɛ ha lɛ ɔ a nɔ. Nyɛmimɛ nyumuhi anɔkualetsɛmɛ nɛ ɔmɛ a bua jɔ he blɔ nɛ a ná kɛ ngɛ a nyɛmimɛ ɔmɛ sɔmɔe ɔ he wawɛɛ. A ngɛ mɔde bɔe kaa a maa pee ‘nɔ hyɛli kpakpahi konɛ a hyɛ a nɔ.’ (Yer. 23:4; kane 1 Petro 5:2.) Wa bua jɔ kaa Yehowa ha wɔ nyumuhi kaa jã ngɛ wa asafo ɔmɛ a mi.

2. Mɛni nyagbahi nɛ asafo mi nikɔtɔma komɛ ma nyɛ ma kɛ kpe?

2 Asafo mi nikɔtɔmahi kɛ nyagbahi fuu kpeɔ ke a ngɛ a blɔ nya ní tsumihi a he ní tsue. Ja a bɔ mɔde wawɛɛ loko a ma nyɛ maa hyɛ asafo ɔ nɔ. Tony nɛ e ji asafo mi nɔkɔtɔma ngɛ United States ɔ na kaa e biɔ nɛ e pee e he humi nɛ e ko ngɔ ní tsumihi fuu kɛ fɔ e kuɛ nɔ. E de ke: “Benɛ COVID-19 hiɔ ɔ je sisi ɔ, i ngɔ ní tsumi fuu kɛ fɔ ye kuɛ nɔ bɔ nɛ pee nɛ ma nyɛ ma to asafo mi kpehi kɛ fiɛɛmi ní tsumi ɔ he blɔ nya. I bɔɔ mɔde wawɛɛ mohu lɛɛ, se be fɛɛ be ɔ, ní tsumihi fuu ngɛ. Ní tsumi nɛ ɔmɛ ngɔ ye be wawɛɛ nɛ bɔɔbɔɔbɔɔ ɔ, i nyɛ we nɛ ma ná be fuu kɛ kane Baiblo ɔ, nɛ ma kase ní nɛ ma sɔle.” Asafo mi nɔkɔtɔma ko nɛ a tsɛɛ lɛ ke Ilir nɛ e ngɛ Kosovo ɔ hu kɛ nyagba kpa ko kpe. Benɛ e ya je he ko nɛ a pɔɔ ta hwumi ngɛ wawɛɛ ɔ, e he wa ha lɛ kaa e kɛ asafo ɔ blɔ tsɔɔmi ma tsu ní. E de ke: “Benɛ asafo ɔ de mi ke ma ya ye bua nyɛmimɛ nɛ a ngɛ he ko nɛ ngɛ oslaa a, i ye gbeye wawɛɛ, nɛ i nu he kaa nile be blɔ tsɔɔmi nɛ a kɛ ha mi ɔ mi.” E he wa ha Tim nɛ e ji ma se sane kpakpa fiɛɛlɔ ngɛ Asia a kaa e maa pee níhi nɛ e pɔɔ peemi daa ligbi ɔ. E de ke: “Be komɛ ɔ, pɔ tɔɔ ye he wawɛɛ, nɛ e he waa ha mi kaa ma ye bua nyɛmimɛ ɔmɛ.” Mɛni ma nyɛ maa ye bua asafo mi nikɔtɔmahi nɛ a kɛ nyagbahi kaa jã a ngɛ kpee ɔ?

3. Ke wɔ tsuo wa susu Gideon nɔ hyɛmi nɔ́ ɔ he ɔ, kɛ e maa ye bua wɔ ha kɛɛ?

3 Asafo mi nikɔtɔmahi ma nyɛ maa kase nɔ hyɛmi nɔ́ nɛ  Gideon nɛ ji kojolɔ ɔ pee ɔ. (Heb. 6:12; 11:32) Gideon po Mawu we bi a he piɛ, nɛ e hyɛ a nɔ hulɔ. (Many. 2:16; 1 Kron. 17:6) Kaa bɔ nɛ e ji ngɛ Gideon blɔ fa mi ɔ, Mawu hla asafo mi nikɔtɔmahi kaa mɛ hu a hyɛ e we bi a nɔ ngɛ be nɛ mi wa wawɛɛ nɛ ɔ mi. (Níts. 20:28; 2 Tim. 3:1) Wɔ tsuo wa ma nyɛ maa kase bɔ nɛ Gideon pee e he humi nɛ e ba e he si nɛ e bu Yehowa tue ɔ mi. Benɛ e ngɛ ní tsumi nɛ a kɛ wo e dɛ ɔ he ní tsue ɔ, e kɛ si fɔfɔɛhi nɛ a mi wa kpe, se e fĩ si. Asafo mi nikɔtɔmahi ji wɔ jio, pi asafo mi nikɔtɔmahi ji wɔ jio, wa ma nyɛ ma je hɛsa kpo wawɛɛ ngɛ ní tsumi nɛ asafo mi nikɔtɔmahi ngɛ tsue ɔ he. Wa ma nyɛ ma fĩ nyumuhi anɔkualetsɛmɛ nɛ ɔmɛ nɛ a ngɛ mɔde bɔe wawɛɛ ɔ a se.—Heb. 13:17.
KE E HE WA HA MO KAA O MAA PEE O HE HUMI NƐ O BA O HE SI

4. Mɛni blɔ nɔ nɛ Gideon pee e he humi nɛ e ba e he si?

4 Gideon ba e he si nɛ e pee e he humi. b Benɛ Yehowa bɔfo ko de Gideon kaa a hla lɛ kaa e kpɔ̃ Israel bi ɔmɛ kɛ je Media bi nɛ a he wa a dɛ mi ɔ, e kɛ he si bami de ke: “Weku nɛ i je mi ɔ ji weku nyafii pe kulaa ngɛ Manase wɛtso ɔ mi. Tsaatsɛ we ɔ mi hu imi ji jokuɛyo pe kulaa.” (Many. 6:15) E nu he kaa e he sui kɛ ha ní tsumi nɛ ɔ, se Yehowa le kaa e ma nyɛ ma tsu. Yehowa ye bua Gideon nɛ e nyɛ nɛ e tsu ní tsumi ɔ kɛ gbe nya.

5. Mɛni behi a mi nɛ e he ma nyɛ maa wa kɛ ha asafo mi nɔkɔtɔma ko kaa e maa pee e he humi nɛ e ba e he si?

5 Asafo mi nikɔtɔmahi bɔɔ mɔde kaa a maa pee a he humi, nɛ a ba a he si ngɛ níhi tsuo a mi. (Mika 6:8; Níts. 20:18, 19) A fĩɛ ngɛ níhi nɛ a tsu momo loo níhi a ma nyɛ ma tsu ɔ he, nɛ a susuu we kaa a he be se nami akɛnɛ a tɔ̃ɔ be komɛ ɔ he je. Ngɛ lɔ ɔ tsuo se ɔ, asafo mi nikɔtɔmahi kɛ kahi ma nyɛ maa kpe. Kaa nɔ hyɛmi nɔ́ ɔ, asafo mi nɔkɔtɔma ko ma nyɛ maa kplɛɛ ní tsumihi fuu a nɔ, nɛ e he ma nyɛ maa wa ha lɛ kaa e ma tsu tsuo he ní. Aloo e he ma nyɛ maa wa ha lɛ kaa e maa ba e he si nɛ e pee e he humi ke a tu e hɛ mi munyu loo a je e yi ngɛ nɔ́ ko nɛ e tsu ɔ he. Mɛni asafo mi nikɔtɔmahi ma nyɛ maa kase ngɛ Gideon he ke a kɛ si fɔfɔɛhi kaa jã kpe?
Asafo mi nɔkɔtɔma ko nɛ e ngɛ nyɛminyumu ko he nɛ a kɛ atsɛ̃se ɔmɛ toɔ ngɛ ɔ tsɔɔe.

Asafo mi nɔkɔtɔma ko nɛ e peeɔ e he humi ɔ ngɛ yemi kɛ buami bie konɛ e nyɛ nɛ e to atsɛ̃se ɔ he blɔ nya nɛ a kɛ tsu ní. Jã nɛ e pee ɔ tsɔɔ kaa e ngɛ Gideon nɔ hyɛmi nɔ́ ɔ kasee (Hyɛ kuku 6)

6. Mɛni blɔ nɔ nɛ asafo mi nikɔtɔmahi ma nyɛ maa kase Gideon nɛ a pee a he humi? (Hyɛ foni ɔ hulɔ.)

6 Mo bi yemi kɛ buami. Nɔ nɛ peeɔ e he humi ɔ le níhi nɛ e ma nyɛ maa pee kɛ níhi nɛ  e be nyɛe maa pee. Gideon bi yemi kɛ buami kɛ je ni kpahi a ngɔ kɛ tsɔɔ kaa e peeɔ e he humi. (Many. 6:27, 35; 7:24) Asafo mi nikɔtɔmahi nɛ a ngɛ nile ɔ peeɔ jã nɔuu. Tony nɛ wa tu e he munyu kɛ sɛ hlami ɔ de ke: “Ngɛ bɔ nɛ a tsɔse mi ha a he je ɔ, i kplɛɛɔ ní tsumihi fuu a nɔ pe bɔ nɛ ma nyɛ ma tsu. Enɛ ɔ he ɔ, i ha nɛ wa kase humi peemi he ní ngɛ wa weku Mawu jami ɔ mi, nɛ i bi ye yo ɔ ke ji i ngɛ ye he mɔde bɔe lo. Jehanɛ se hu ɔ, i ya jw.org ɔ nɔ, nɛ i ya hyɛ video nɛ ji, Mo Tsɔse Nihi, He Mɛ Nɛ O Ye, Nɛ O Wo Mɛ He Wami, Kaa Bɔ Nɛ Yesu Pee ɔ.” Kɛ je lɔ ɔ se ɔ, Tony haa nɛ ni kpahi yeɔ bua lɛ kɛ tsuɔ ní tsumi nɛ a kɛ wo e dɛ ɔ. Mɛni je mi kɛ ba? Tony de ke: “Ní tsumihi nɛ ngɛ asafo ɔ mi ɔ ngɛ nɔ yae saminya, nɛ i náa be babauu kɛ fiaa ye he kɛ maa si ngɛ Mawu jami mi.”

7. Ke a tu asafo mi nikɔtɔmahi a hɛ mi munyu ɔ, mɛni a ma nyɛ maa pee kɛ kase Gideon? (Yakobo 3:13)

7 O mi mi nɛ ko fu ke a tu o hɛ mi munyu. Ke a tu asafo mi nikɔtɔmahi a hɛ mi munyu ɔ, e ba peeɔ ka kɛ haa mɛ. Ke e ba jã a, Gideon nɔ hyɛmi nɔ́ ɔ ma nyɛ maa ye bua mɛ. Gideon le kaa e yi mluku, lɔ ɔ he ɔ, benɛ Efraim bi ɔmɛ tu e hɛ mi munyu ɔ, e to e tsui si. (Many. 8:1-3) Gideon kɛ abofu ha we mɛ heto, mohu ɔ, e bu mɛ tue saminya, nɛ e je mi mi jɔmi mi kɛ tu munyu kɛ tsɔɔ kaa e baa e he si. Enɛ ɔ ha nɛ Efraim bi ɔmɛ a mi mi fumi ɔ nya ba si. Asafo mi nikɔtɔmahi nɛ a ngɛ nile ɔ kaseɔ Gideon nɛ ke a tu a hɛ mi munyu ɔ, a buɔ tue saminya, nɛ a jeɔ mi mi jɔmi mi kɛ tuɔ munyu. (Kane Yakobo 3:13.) Jã nɛ a peeɔ ɔ haa nɛ tue mi jɔmi hii asafo ɔ mi.

8. Ke a jé asafo mi nikɔtɔmahi a yi ɔ, kɛ e sa kaa a pee a ní ha kɛɛ? Mo ha enɛ ɔ he nɔ hyɛmi nɔ́.

8 Ngɔɔ yi jemi ɔ tsuo kɛ ha Yehowa. Benɛ Gideon ye Media bi ɔmɛ a nɔ kunimi nɛ nihi je e yi ɔ, e gbla ni ɔmɛ a juɛmi kɛ ya Yehowa nɔ. (Many. 8:22, 23) Mɛni nɛ asafo mi nikɔtɔmahi ma nyɛ maa kase ngɛ Gideon nɔ hyɛmi nɔ́ ɔ mi. Ke a nyɛ tsu nɔ́ ko ngɛ asafo ɔ mi ɔ, e sa nɛ a ngɔ yi jemi ɔ kɛ ha Yehowa. (1 Kor. 4:6, 7) Kaa nɔ hyɛmi nɔ́ ɔ, ke a jé asafo mi nɔkɔtɔma ko yi ngɛ e ní tsɔɔmi he ɔ, e ma nyɛ ma de kaa blɔ tsɔɔmi nɛ ngɛ Mawu Munyu ɔ mi kɛ níhi nɛ wɔ tsuo wa ngɛ kasee ngɛ Yehowa asafo ɔ mi ɔ lɛ ye bua lɛ. E sa nɛ asafo mi nikɔtɔmahi nɛ a hyɛ ke ji a ní tsɔɔmi ngɔɔ yi jemi kɛ haa Yehowa aloo e gblaa nihi a juɛmi kɛ baa mɛ nitsɛmɛ a nɔ. Mo susu asafo mi nɔkɔtɔma ko nɛ a tsɛɛ lɛ ke Timothy ɔ he nɛ o hyɛ. Benɛ e bɔni sɔmɔmi kaa asafo mi nɔkɔtɔma a, e suɔ magbɛ nɔ munyu tumi wawɛɛ. E de ke: “I kɛ nɔ́ he tomi níhi nɛ a nya kɛ jeɔ ye munyu ɔmɛ a sisi. Enɛ ɔ haa nɛ nyɛmimɛ ɔmɛ jeɔ ye yi wawɛɛ nɛ a ngɔɔ a juɛmi kɛ maa ye nɔ pe Baiblo ɔ kɛ Yehowa mohu nɔ.” Bɔɔbɔɔbɔɔ ɔ, Timothy yɔse kaa e sa nɛ e pee tsakemi ngɛ e ní tsɔɔmi mi konɛ e ko gbla nihi a juɛmi kɛ ba e nɔ. (Abɛ 27:21) Mɛni je mi kɛ ba? E de ke: “Amlɔ nɛ ɔ, ke i tu magbɛ nɔ munyu ɔ, nyɛmimɛ ɔmɛ deɔ mi ke ye munyu ɔ yeɔ bua mɛ nɛ a nyɛɔ daa kahi kɛ nyagbahi nɛ a kɛ ngɛ kpee ɔ nya, nɛ a hɛɛ kɛ suɔ Yehowa he. Ke a de mi jã a, ye bua jɔɔ wawɛɛ pe ye yi nɛ a je be ko nɛ be ɔ.”
KE E HE WA HA MO KAA O MAA BU TUE LOO O PEE KÃ
Gideon nɛ e ngɛ Israel bi ɔmɛ hyɛe nɛ a ngɛ nyu nue ngɛ pa ko mi. A ti nɔ kake ngɔ e nine kɛ ngɛ nyu ɔ nue, se ni kpa amɛ lɛɛ a ngɔ a nya kɛ bu pa a mi nɛ a ngɛ nyu ɔ nue.

Gideon bu Yehowa tue nɛ e gbɔ e ta buli ɔmɛ a nɔ, nɛ e hla nyumuhi 300 nɛ a ngɔ a ní peepee kɛ tsɔɔ kaa a pee klaalo ɔ pɛ (Hyɛ kuku 9)

9. Mɛni ha nɛ e he wa ha Gideon kaa e maa bu Yehowa tue nɛ e pee kã a? (Hyɛ foni nɛ ngɛ womi ɔ hɛ mi ɔ.)

9 Benɛ a hla Gideon kaa kojolɔ ɔ, e he hia nɛ e bu blɔ tsɔɔmi tue nɛ e pee kã. Yehowa hla lɛ kaa e kpata afɔle sami la tɛ nɛ e papaa sã afɔle ngɛ nɔ kɛ ha Baal ɔ hɛ mi. Oslaa ngɛ ní tsumi nɛ ɔ he wawɛɛ. (Many. 6:25, 26) Pee se benɛ Gideon bua ta buli babauu nya a, Yehowa de lɛ si enyɔ sɔuu kaa e gbɔ a yibɔ ɔ nɔ. (Many. 7:2-7) Nyagbenyagbe ɔ, Yehowa de lɛ kaa e ya tua e he nyɛli ɔmɛ nyɔ mi ngɛ a sito he ɔ.—Many. 7:9-11.

10. Mɛni ma nyɛ ma ha nɛ e he nɛ wa ha asafo mi nɔkɔtɔma ko kaa e maa bu blɔ tsɔɔmi tue?

 10 E sa nɛ asafo mi nikɔtɔmahi nɛ a “pee klaalo kaa [a] maa bu tue.” (Yak. 3:17) Asafo mi nɔkɔtɔma nɛ buɔ tue ɔ kɛ blɔ tsɔɔmi nɛ je Ngmami ɔ mi kɛ blɔ tsɔɔmi nɛ Yehowa asafo ɔ kɛ haa a tsuɔ ní oya nɔuu. Jã nɛ e maa pee ɔ maa pee nɔ hyɛmi nɔ́ kpakpa kɛ ha ni kpahi. Se kɛ̃ ɔ, e he ma nyɛ maa wa kaa e maa bu blɔ tsɔɔmi tue be komɛ nɛ e kɛ tsu ní. Kaa nɔ hyɛmi nɔ́ ɔ, e he ma nyɛ maa wa ha lɛ kaa e kɛ blɔ tsɔɔmi nɛ a kɛ ma ha a ma tsu ní. Be komɛ hu ɔ, e ma nyɛ maa nu he kaa nile be blɔ tsɔɔmi ko nɛ a kɛ ha a mi. Aloo eko ɔ, a ma nyɛ ma ha lɛ ní tsumi ko nɛ ma nyɛ ma ha nɛ a nu lɛ kɛ wo tsu mi po. Mɛni blɔ nɔ asafo mi nikɔtɔmahi ma nyɛ maa kase bɔ nɛ Gideon bu Yehowa tue ha a ke a kɛ si fɔfɔɛ kaa jã a kpe?

11. Mɛni ma nyɛ maa ye bua asafo mi nikɔtɔmahi konɛ a bu blɔ tsɔɔmi tue?

11 Moo bu blɔ tsɔɔmi tue saminya nɛ o kɛ tsu ní. Mawu kɛ blɔ tsɔɔmi ha Gideon ngɛ bɔ nɛ e sa nɛ e kpata e tsɛ ɔ afɔle sami la tɛ ɔ hɛ mi ha, kɛ he nɛ e sa nɛ e ma ehe kɛ ha Yehowa ngɛ, kɛ lohwe nɛ e sa kaa e kɛ sã afɔle ɔ. Gideon yi mi pee we lɛ enyɔɔnyɔ ngɛ blɔ tsɔɔmi ɔmɛ a he, mohu ɔ, e pee nɔ́ nɛ Yehowa fã lɛ ke e pee ɔ pɛ. Mwɔnɛ ɔ, Yehowa asafo ɔ ngɔɔ blɔ tsɔɔmi kɛ haa asafo mi nikɔtɔmahi kɛ guɔ sɛ womi kɛ adafi fiami nɔ, kɛ blɔ tsɔɔmi kpahi nɛ ma ha nɛ waa hi si slɔkee nɛ waa hɛ kɛ su Yehowa he. Wa suɔ asafo mi nikɔtɔma amɛ wawɛɛ ejakaa a yeɔ anɔkuale nɛ a kɛ blɔ tsɔɔmi nɛ ɔmɛ tsuɔ ní, nɛ asafo ɔ tsuo náa he se.—La 119:112.

12. Mɛni blɔ nɔ nɛ asafo mi nikɔtɔmahi ma nyɛ maa ngɔ Hebri Bi 13:17 ɔ kɛ tsu ní ke asafo ɔ pee tsakemi ngɛ blɔ tsɔɔmi ko he?

12 Moo pee klaalo kaa o maa pee tsakemi. Mo kai kaa Yehowa ha nɛ Gideon gbɔ e ta buli ɔmɛ a nɔ kulaa. (Many. 7:8) Eko ɔ, Gideon ma bi e he ke: ‘Anɛ tsakemi nɛ ɔ he hia lo? Anɛ tsakemi nɛ ɔ maa ye bua lo?’ Se ngɛ tsuo se ɔ, Gideon bu Yehowa tue. Mwɔnɛ ɔ, asafo mi nikɔtɔmahi ma nyɛ maa kase Gideon nɔ hyɛmi nɔ́ ɔ ke a kɛ blɔ tsɔɔmi nɛ a kɛ ha mɛ ɔ tsu ní be mi nɛ eko ɔ, a bua jɔɛ he po. (Kane Hebri Bi 13:17.) Kaa nɔ hyɛmi nɔ́ ɔ, ngɛ 2014 ɔ mi ɔ, Blɔ Tsɔɔmi Ajla Toli ɔmɛ tsake blɔ nɔ nɛ a guɔ kɛ woɔ Matsɛ Yemi Asahi kɛ Kpe Peemi Asahi a he hiɔ. (2 Kor. 8:12-14) Be ko nɛ be ɔ, asafo ɔ ní tsumi kɔni ɔ paa sika kɛ haa asafohi nɛ a kɛ maa Matsɛ Yemi Asa ha mɛ, nɛ pee se ɔ, asafo nɛ ɔmɛ ya woɔ sika a kɛ haa ní tsumi kɔni ɔ. Se amlɔ nɛ ɔ, asafo ɔ ngɔɔ yemi kɛ buami nɛ nyɛmimɛ ngɛ je kɛ wɛ ɔ haa a kɛ maa Matsɛ Yemi Asahi kɛ Kpe Peemi Asahi ngɛ he fɛɛ he nɛ e he maa hia ngɛ, nɛ asafohi nɛ a haa yemi kɛ buami bɔɔ ko po ɔ náa he se. Benɛ José nu tsakemi nɛ ɔ he ɔ, e susu kaa e be manye yee. E de ke: ‘A be nyɛe maa ma Matsɛ Yemi Asa kake ngmelu po. A pee we jã ngɛ wa ma nɛ ɔ mi.’ Mɛni ye bua José nɛ e nyɛ nɛ e fĩ blɔ tsɔɔmi nɛ ɔ se? E de ke: “Munyu nɛ ngɛ Abɛ 3:5, 6 kai  mi kaa e sa nɛ ma ngɔ ye hɛ kɛ fɔ Yehowa nɔ. Nɔ́ nɛ je mi kɛ ba a ngɛ nyakpɛ wawɛɛ! Amlɔ nɛ ɔ, pi Matsɛ Yemi Asahi fuu pɛ nɛ wa ngɛ mae, wa ba kase blɔ slɔɔtohi a nɔ nɛ wa maa gu kɛ ha yemi kɛ buami, nɛ enɛ ɔ ha nɛ a maa Matsɛ Yemi Asahi ngɛ he nɛ a he maa hia ngɛ.”
Nyɛminyumu ko nɛ e dla we e he kaa nɔ ko nɛ e yaa fiɛɛmi, nɛ́ e ngɛ nɔ ko odase yee ngɛ lɔle si dami he ko. Polisi ko hu bee ngɛ lejɛ ɔ.

Ke a tsi wa ní tsumi ɔ nya ngɛ he nɛ wa ngɛ ɔ po ɔ, waa kɛ kã ma nyɛ maa ye odase (Hyɛ kuku 13)

13. Mɛni nɔ mi mami nɛ Gideon ná? purgunta b: Kɛ asafo mi nikɔtɔmahi ma plɛ kɛ kase Gideon ha kɛɛ? (Hyɛ foni ɔ hulɔ.)

13 O kɛ kã nɛ pee Yehowa suɔmi nya ní. E ngɛ mi kaa oslaa ngɛ ní tsumi nɛ Yehowa ha Gideon ɔ he, nɛ e ye gbeye mohu lɛɛ, se e bu Yehowa tue. (Many. 9:17) Yehowa wo Gideon he wami, nɛ e ná nɔ mi mami kaa e maa ye bua lɛ kɛ po e we bi a he piɛ. Asafo mi nikɔtɔmahi nɛ a ngɛ hehi nɛ a tsi wa ní tsumi ɔ nya ngɛ ɔ kaseɔ Gideon. E ngɛ mi kaa a woɔ a he gbeye kaa a maa wo mɛ tsu, a biɔ mɛ sanehi, nɛ a ní tsumi jeɔ a dɛ loo a waa mɛ yi mi mohu lɛɛ, se a kɛ kã nyɛɛɔ asafo ɔ hɛ mi kɛ peeɔ kpehi nɛ a tsuɔ fiɛɛmi ní tsumi ɔ hulɔ. c Ngɛ amanehlu ngua a mi ɔ, e he maa hia nɛ asafo mi nikɔtɔmahi nɛ a pee kã nɛ a bu blɔ tsɔɔmi nɛ a kɛ ma ha mɛ ɔ tue, ke jã peemi maa ngɔ oslaa kɛ ba a nɔ po. Kaa nɔ hyɛmi nɔ́ ɔ, e ma nyɛ maa ba kaa a maa tsɔɔ wɔ bɔ nɛ wa plɛ fiɛɛ kojomi sɛ gbi ɔ, kɛ nɔ́ nɛ wa maa pee konɛ wa yi nɛ ná wami ngɛ Gog nɛ e je Magog ɔ tuami ɔ mi.—Eze. 38:18; Kpoj. 16:21.
KE E HE WA HA MO KAA O MA FĨ SI

14. Mɛni blɔ nɔ nɛ Gideon kɛ si fimi he ka kpe?

14 Ní tsumi nɛ a kɛ wo Gideon dɛ kaa kojolɔ ɔ ji ní tsumi nɛ he wa wawɛɛ. Benɛ Media bi ɔmɛ tu fo kɛ je ta nga a nɔ nyɔ mi ɔ, Gideon nyɛɛ a se kɛ je Yezreel Kɔ̃ ɔ mi kɛ ya si Yordan Pa a nya. E ngɛ heii kaa tsohi ngɛ lejɛ ɔ. (Many. 7:22) Se benɛ Gideon su Yordan Pa a nya a, anɛ e kpale lo? Dɛbi! E kɛ nyumuhi 300 ɔ po Yordan Pa a nɛ a nyɛɛ a se. Nyagbenyagbe ɔ, a ya ná Media bi ɔmɛ nɛ a ye a nɔ kunimi.—Many. 8:4-12.

15. Mɛni he je nɛ e he ma nyɛ maa wa kaa asafo mi nɔkɔtɔma ko ma fĩ si ɔ?

15 Be komɛ ɔ, asafo mi nɔkɔtɔma ko ma nyɛ maa nu he kaa pɔ tɔ lɛ nɛ e be nyɛe maa hyɛ  asafo ɔ kɛ e weku ɔ nɔ. Ke e ba jã a, kɛ asafo mi nikɔtɔmahi ma plɛ kɛ kase Gideon ha kɛɛ?
Asafo mi nɔkɔtɔma ko nɛ e da Ngmami ɔ nɔ kɛ ngɛ nyumu ko kɛ e yo a bua woe. Yiheyo wayoo ko hwɔɔ si ngɛ hiɔ sa nɔ ngɛ a kasa nya.

Asafo mi nikɔtɔmahi nɛ a ngɛ suɔmi ɔ nyɛ nɛ a wo nihi fuu nɛ a hia yemi kɛ buami ɔ he wami (Hyɛ kuku 16-17)

16-17. Mɛni ye bua Gideon nɛ e nyɛ nɛ e fĩ si, nɛ mɛni nɔ mi mami nɛ asafo mi nikɔtɔmahi ma nyɛ ma ná? (Yesaya 40:28-31) (Hyɛ foni ɔ hulɔ.)

16 Mo ná hemi kɛ yemi kaa Yehowa maa wo mo he wami. Gideon ngɔ e hɛ kɛ fɔ Yehowa nɔ konɛ e wo lɛ he wami, nɛ Yehowa pee jã niinɛ. (Many. 6:14, 34) Ligbi ko Gideon kɛ nyumuhi nɛ a piɛɛ e he ɔ tu fo kɛ nyɛɛ Media matsɛmɛ enyɔ a se. E ma nyɛ maa ba kaa matsɛmɛ nɛ ɔmɛ hi afukpɔngɔhi a nɔ. (Many. 8:12, 21) Se Mawu ye bua Israel bi ɔmɛ nɛ a ye a nɔ kunimi. Asafo mi nikɔtɔmahi hu ma nyɛ maa ngɔ a hɛ kɛ fɔ Yehowa nɔ ejakaa ‘pɔ tɔɛ Yehowa he, nɛ e gbɔjɔɔ we’ hulɔ. Ngɛ anɔkuale mi ɔ, Yehowa ma ha mɛ he wami nɛ a hia ngɛ be nɛ sa mi.—Kane Yesaya 40:28-31.

17 Mo susu Mathew níhi si kpami ɔ he nɛ o hyɛ. E piɛɛ Hiɔ Tsami He Kɛ Ní Sɛɛmi Ajla Toli ɔmɛ a he. Mɛni ye bua lɛ nɛ e nyɛ nɛ e fĩ si? E de ke: “I na kaa munyu nɛ ngɛ Filipi Bi 4:13 ɔ ji anɔkuale. Behi fuu ɔ, ke pɔ tɔ ye he ɔ, i sɔleɔ nɛ i kpaa Yehowa pɛɛ nɛ e ha mi he wami nɛ ma hia konɛ ma ye bua nyɛmimɛ ɔmɛ. I na kaa Yehowa mumi ɔ wo mi he wami nɛ e ye bua mi nɛ i fĩ si.” Kaa bɔ nɛ Gideon pee ɔ, asafo mi nikɔtɔmahi hu bɔɔ mɔde wawɛɛ kaa a maa hyɛ Yehowa we bi a nɔ, e ngɛ mi kaa pi be fɛɛ be nɛ jã peemi ngɛ gbɔjɔɔ. Ngɛ anɔkuale mi ɔ, e sa nɛ a pee a he humi nɛ a na kaa tsa pi nɔ́ fɛɛ nɔ́ nɛ a suɔ kaa a pee ɔ nɛ a ma nyɛ maa pee. Ke a sɔle ha Yehowa konɛ a fĩ si ɔ, a ma nyɛ ma ná nɔ mi mami kaa e maa ye bua mɛ.—La 116:1; Filip. 2:13.

18. Mɛni asafo mi nikɔtɔmahi ma nyɛ maa pee kɛ tsɔɔ kaa a kaseɔ Gideon?

18 Asafo mi nikɔtɔmahi ma nyɛ maa kase níhi fuu kɛ je Gideon nɔ hyɛmi nɔ́ ɔ mi. E sa nɛ a pee a he humi nɛ a ba a he si konɛ a le ní tsumi abɔ nɛ a ma nyɛ ma tsu. Nɛ ke nihi tu a hɛ mi munyu loo je a yi ɔ, e sa nɛ a pee a he humi nɛ a ba a he si. E sa nɛ a bu Yehowa tue nɛ a pee kã, titli ɔ, ngɛ be nɛ e be kɛe nɛ nyagbe ɔ maa ba nɛ ɔ mi. E sa nɛ a ná nɔ mi mami kaa ngɛ nyagbahi nɛ a kɛ maa kpe tsuo se ɔ, Mawu ma nyɛ maa wo mɛ he wami. Ngɛ anɔkuale mi ɔ, wa maa ‘ya nɔ maa bu nyumuhi kaa jã a saminya,’ ejakaa wa bua jɔ mɔde nɛ a ngɛ bɔe kɛ ngɛ asafo ɔ nɔ hyɛe ɔ he wawɛɛ.—Filip. 2:29.
MƐNI BLƆ NƆ NƐ ASAFO MI NIKƆTƆMAHI MA NYƐ MAA KASE GIDEON NƆ HYƐMI NƆ́ Ɔ KONƐ . . .

    a pee a he humi nɛ a ba a he si?

    a bu Yehowa tue nɛ a pee kã?

    a nyɛ nɛ a fĩ si?

LA 120 Moo Kase Kristo Konɛ O He Nɛ Jɔ

a Yehowa hla Gideon kaa e nyɛɛ e we bi a hɛ mi nɛ e po a he piɛ ngɛ be ko nɛ mi wa mi, ngɛ Israel bi a yi nɔ sane mi. Gideon kɛ anɔkuale yemi tsu ní tsumi nɛ ɔ maa pee jeha 40 sɔuu. Se kɛ̃ ɔ, e kɛ nyagbahi fuu kpe. Wa ma susu bɔ nɛ e nɔ hyɛmi nɔ́ ɔ ma nyɛ maa ye bua asafo mi nikɔtɔmahi mwɔnɛ ɔ ke a kɛ nyagbahi ngɛ kpee.

b Tsakpa ngɛ humi peemi kɛ he si bami a kpɛti wawɛɛ. Nɔ nɛ peeɔ e he humi ɔ nɛ e he kaa e he hia pe ni kpahi, nɛ e le níhi nɛ e ma nyɛ maa pee kɛ níhi nɛ e be nyɛe maa pee. Nɔ nɛ baa e he si ɔ buɔ ni kpahi, nɛ e naa mɛ kaa a nɔ kuɔ pe lɛ. (Filip. 2:3) Ke wa ma de ɔ, nɔ nɛ peeɔ e he humi ɔ baa e he si hulɔ.

c Hyɛ munyu nɛ ji, “Yaa Nɔ Nɛ O Sɔmɔ Yehowa Ngɛ Nya Tsimi Be Mi,” nɛ ngɛ July 2019 Hwɔɔmi Mɔ ɔ, bf. 10-11, kk. 10-13 ɔ.

NÍ KASEMI 26
Moo Pee Klaalo Kɛ Ha Yehowa Ligbi ɔ

“Yehowa ligbi ɔ ma kaa bɔ nɛ julɔ baa nyɔ mi ɔ pɛpɛɛpɛ.”—1 TƐS. 5:2.

LA 143 Yaa Nɔ Nɛ O Tsu Ní, Nɛ O Hwɔɔ, Nɛ O Hyɛ Blɔ

NƆ́ NƐ WA MAA KASE a

1. Mɛni e sa nɛ waa pee konɛ wa ná yi baami ngɛ Yehowa ligbi ɔ nɔ?

 KE BAIBLO ɔ tu “Yehowa ligbi ɔ” he munyu ɔ, e tsɔɔ be nɛ Yehowa maa kojo e he nyɛli ɔmɛ, nɛ e ma he e we bi a yi wami. Ngɛ blema a, Yehowa gbla ma komɛ a tue. (Yes. 13:1, 6; Eze. 13:5; Zef. 1:8) Ngɛ wa be nɛ ɔ mi ɔ, “Yehowa ligbi ɔ” maa je sisi ke a tua Babilon Ngua a, nɛ e maa ba nyagbe ngɛ Harmagedon ta a mi. Loko wa yi ma ná wami ngɛ jamɛ a “ligbi ɔ” nɔ ɔ, e sa nɛ wa dla wa he kɛ to amlɔ nɛ ɔ. Yesu tsɔɔ kaa e sa nɛ waa pee klaalo kɛ ha “amanehlu ngua” a.—Mat. 24:21; Luka 12:40.

2. Mɛni he je nɛ wa ma nyɛ ma ná Tɛsalonika Bi a kekleekle womi ɔ he se?

2 Ngɛ kekleekle sɛ womi nɛ bɔfo Paulo ngma kɛ ya ha Tɛsalonika bi ɔmɛ ɔ mi ɔ, e ngɔ nɔ́ he tomi níhi fuu kɛ tsu ní konɛ e kɛ ye bua Kristofo ɔmɛ nɛ a pee klaalo kɛ ha Yehowa kojomi ligbi ngua a. Paulo le kaa Yehowa ligbi ɔ be bae nɔuu ngɛ jamɛ a be ɔ mi. (2 Tɛs. 2:1-3) Se loloolo ɔ, e wo nyɛmimɛ ɔmɛ he wami kaa a dla a he kɛ ha jamɛ a ligbi ɔ kaa nɔ́ nɛ e nɔ jena pɛ nɛ e maa ba. Wɔ hu ma nyɛ maa ngɔ ga womi nɛ ɔ kɛ tsu ní. Nyɛ ha nɛ wa susu bɔ nɛ bɔfo Paulo tsɔɔ níhi nɛ nyɛɛ se nɛ ɔmɛ a mi ha a he: (1) bɔ nɛ Yehowa ligbi ɔ ma plɛ kɛ ba ha, (2) ni nɛmɛ nɛ a ma kpata a hɛ mi ngɛ Yehowa ligbi ɔ nɔ, kɛ (3) bɔ nɛ wa ma plɛ kɛ dla wa he konɛ wa yi nɛ ná wami.
KƐ YEHOWA LIGBI Ɔ MA PLƐ KƐ BA HA KƐƐ?
Foni ɔmɛ: 1. Bɔfo Paulo nɛ e ngɛ ní ngmae ngɛ womi kpo nɔ. 2. Nyumu ko nɛ e hwɔ mahe fuaa, nɛ julɔ ko pee blɛuu kɛ yaa sɛ e tsu ɔ mi.

Benɛ bɔfo Paulo ngma Tɛsalonika Bi a kekleekle womi ɔ, e ngɔ nɔ́ he tomi ní komɛ kɛ tsu ní nɛ ma nyɛ maa ye bua wɔ (Hyɛ kuku 3)

3. Ngɛ mɛni blɔ nɔ nɛ Yehowa ligbi ɔ maa ba kaa bɔ nɛ julɔ baa nyɔ mi ɔ? (Hyɛ foni ɔ hulɔ.)

3 E maa ba “kaa bɔ nɛ julɔ baa nyɔ mi ɔ.” (1 Tɛs. 5:2) Nɔ́ he tomi níhi etɛ nɛ a kɛ tsu ní kɛ kɔ Yehowa ligbi ɔ he ɔ a kpɛti kekleekle nɔ́ ji nɛ ɔ nɛ. Juli a he sɔɔ wawɛɛ nɛ a baa nyɔ mi be mi nɛ nɔ ko hyɛ we mɛ blɔ. Jã nɔuu kɛ̃ nɛ Yehowa ligbi ɔ hu maa ba tlukaa, nɛ e ma ti nihi babauu si. Anɔkuale Kristofohi po a  nya maa kpɛ a he ngɛ bɔ nɛ níhi maa ya mlamlaamla ha a he. A ma kpata yiwutsotsɛmɛ a hɛ mi, se wɔɔ lɛɛ a ma he wa yi wami.

4. Mɛni blɔ nɔ nɛ Yehowa ligbi ɔ ngɛ kaa bɔ nɛ yohɔyo nuɔ kɔɔmi ɔ?

4 E maa ba “kaa bɔ nɛ yohɔyo nuɔ kɔɔmi ɔ.” (1 Tɛs. 5:3) Ke e piɛ bɔɔ nɛ yohɔyo ko ma fɔ ɔ, e be nyɛe maa le be tutuutu nɛ e maa nu kɔɔmi. Se e le kaa be ko maa ba nɛ e maa nu kɔɔmi kɛ̃. E ngɛ heii kaa ke jamɛ a be ɔ su ɔ, e maa nu kɔɔmi tlukaa nɛ e maa ye lɛ nɛ e nya be hie tsimi. Jã kɛ̃ nɛ wɔ hu wa li ligbi kɛ ngmlɛfia nɛ Yehowa ligbi ɔ maa je sisi. Se wa ngɛ nɔ mi mami kaa Yehowa ligbi ɔ maa ba tlukaa, nɛ a maa kojo nimli yayami ɔmɛ nɛ a be a he yee.

5. Mɛni blɔ nɔ nɛ a ma nyɛ maa ngɔ amanehlu ngua a kɛ to makɛ he?

5 A ngɔ Yehowa ligbi ɔ kɛ to makɛ he. Ngɛ Paulo nɔ́ he tomi nɔ́ etɛne nɛ e kɛ tsu ní ɔ mi ɔ, e kpale wo juli nɛ a juɔ nyɔ mi ɔ a ta. Se jehanɛ ɔ lɛɛ, Paulo ngɔ e juɛmi kɛ ma nɔ́ kpa ko nɔ. E ngɔ Yehowa ligbi ɔ kɛ to makɛ he. (1 Tɛs. 5:4) Ke juli yaa ju ɔ, be komɛ ɔ, a ngɔɔ a juɛmi kɛ maa níhi fuu nɛ a maa ju ɔ nɔ, nɛ a yɔse we kaa je ngɛ nae. Ke a ji mla nɛ je na mɛ ɔ, nihi ma nyɛ maa na mɛ. Jã kɛ̃ nɛ amanehlu ngua a ma kpa nihi nɛ a ngɛ kaa juli nɛ a peeɔ níhi ngɛ diblii mi ɔ a he bo, ejakaa a ní peepee sɛ Mawu hɛ mi. Wa pee we wa ní kaa mɛ, mohu ɔ, wa peeɔ klaalo nɛ wa yuɔ wa he ngɛ níhi nɛ sɛ Yehowa hɛ mi ɔ he, nɛ wa diɔ “kpakpa peemi slɔɔtohi tsuo kɛ dami kɛ anɔkuale” yemi se. (Efe. 5:8-12) Lɔ ɔ se ɔ, Paulo ngɔ nɔ́ he tomi níhi enyɔ kɛ tsu ní kɛ kale nihi nɛ a ma kpata a hɛ mi ɔ.
MƐNƆMƐ NƐ A BE A YI WAMI HEE NGƐ YEHOWA LIGBI Ɔ NƆ?

6. Ngɛ mɛni blɔ nɔ nɛ nihi fuu hwɔ mahe? (1 Tɛsalonika Bi 5:6, 7)

6 “Ni nɛmɛ nɛ a hwɔɔ mahe ɔ.” (Kane 1 Tɛsalonika Bi 5:6, 7.) Paulo ngɔ nihi nɛ a be a yi  wami hee ngɛ Yehowa ligbi ɔ nɔ ɔ kɛ to nihi nɛ a hwɔ mahe ɔ a he. Nihi nɛ a hwɔ mahe ɔ li nɔ́ nɛ ngɛ nɔ yae, nɛ a li kaa be hu ngɛ yae. Enɛ ɔ he ɔ, ke nɔ́ ko nɛ sa kadimi ngɛ nɔ yae ɔ, a be lee nɛ a be nyɛe maa ngɔ a he kɛ wo mi hulɔ. Mwɔnɛ ɔ, nihi fuu hwɔ mahe ngɛ mumi mi. (Rom. 11:8) A li kaa wa ngɛ “nyagbe ligbi ɔmɛ” a mi, nɛ e be kɛe nɛ amanehlu ngua a hu maa ba. Ke nihi na kaa tsakemi nguahi ngɛ nɔ yae ngɛ je ɔ mi ɔ, a ti ni komɛ a bua jɔɔ Matsɛ Yemi ɔ he sɛ gbi nɛ wa ngɛ fiɛɛe ɔ he. Se ngɛ enɛ ɔ tsuo se ɔ, nihi fuu hwɔɔ mahe ngɛ mumi mi ekohu nɛ a pee we klaalo. Ni komɛ po he ye kaa Mawu maa kojo adesahi ligbi ko, se a susu kaa e be bae piɔ. (2 Pet. 3:3, 4) Se wɔɔ lɛɛ wa le kaa e he hia nɛ waa ya nɔ nɛ waa hwɔɔ daa ligbi.

7. Mɛni blɔ nɔ nɛ nihi nɛ Mawu ma kpata a hɛ mi ɔ ngɛ kaa nihi nɛ a de dã a?

7 “Ni nɛmɛ nɛ a deɔ dã.” Bɔfo Paulo ngɔ nihi nɛ Mawu ma kpata a hɛ mi ɔ kɛ to nihi nɛ a de dã a he. Nihi nɛ a de dã li nɔ́ tutuutu nɛ ngɛ nɔ yae ngɛ he nɛ a ngɛ ɔ, nɛ a mwɔɔ yi mi kpɔhi nɛ dɛ. Jã kɛ̃ nɛ yiwutsotsɛmɛ hu bui Mawu kɔkɔ bɔmi ɔmɛ tue. A peeɔ níhi nɛ kɛ nɔ yaa hɛ mi kpatami mi. Se a wo Kristofohi he wami kaa a hɛ nɛ hi a he nɔ, nɛ a susu níhi a he saminya. (1 Tɛs. 5:6) Baiblo he ní lelɔ ko tsɔɔ kaa “nɔ nɛ susuɔ níhi a he ɔ peeɔ kpoo nɛ e yi gbeye, nɛ e nyɛɔ nɛ e mwɔɔ yi mi kpɔhi nɛ a da.” Mɛni he je nɛ e sa nɛ waa pee kpoo nɛ wa hɛ nɛ hi wa he nɔ ɔ? Ejakaa wa sume nɛ waa ngɔ wa he kɛ wo ma kudɔmi sanehi kɛ ní kpahi nɛ ngɛ nɔ yae ngɛ je ɔ mi ɔ a mi. Be mi nɛ Yehowa ligbi ɔ ngɛ sue ɔ, nihi maa nyɛ wa nɔ konɛ waa ngɔ wa he kɛ wo níhi kaa jã a mi. Se loloolo ɔ, e sɛ nɛ waa ye gbeye ngɛ bɔ nɛ wa maa pee wa ní ha a he. Mawu mumi ɔ ma nyɛ maa ye bua wɔ konɛ waa pee kpoo, nɛ wa hɛ nɛ hi wa he nɔ, nɛ waa mwɔ yi mi kpɔhi nɛ da.—Luka 12:11, 12.
MƐNI WA MA NYƐ MAA PEE KƐ DLA WA HE KƐ HA YEHOWA LIGBI Ɔ?
Roma ta bulɔ ko nɛ e wo ta buli a he piɛ pomi ní ɔmɛ tsuo nɛ e daa si ngɛ bo tsu ko nya. Ta buli komɛ nɛ a hɛɛ we ta buli a he piɛ pomi ní ɔ daa si ngɛ e se nɛ a ngɛ da nue nɛ a ngɛ a hɛja jee.

E pee kaa nɔ́ ko pue we nihi fuu a tsui nɔ nɛ a pee we klaalo, se wɔɔ lɛɛ wa pee klaalo kɛ ha Yehowa ligbi ɔ, ejakaa wa wo suɔmi kɛ hemi kɛ yemi nɛ ji gugue nɔ dama a, nɛ wa bu wa hɛ kɛ nɔ fɔmi nɛ ji dade pɛɛ ɔ hulɔ (Hyɛ kuku 8, 12)

8. Mɛni nɛ 1 Tɛsalonika Bi 5:8 ɔ tsɔɔ kaa e sa nɛ waa pee konɛ wa nyɛ nɛ waa hwɔɔ nɛ wa hɛ nɛ hi wa he nɔ? (Hyɛ foni ɔ hulɔ.)

8 E sa nɛ ‘waa wo gugue nɔ dama a, kɛ dade pɛɛ ɔ.’ Paulo ngɔ wɔ kɛ to ta buli nɛ a dla a he nɛ a pee klaalo kɛ ha ta a he. (Kane 1 Tɛsalonika Bi 5:8.) Nihi hyɛɔ blɔ kaa e sa nɛ ta bulɔ nɛ pee klaalo kɛ ha ta be fɛɛ be. Jã nɛ e ji ngɛ wɔ hu wa blɔ fa mi. Ke wa wo suɔmi kɛ hemi kɛ yemi he gugue nɔ dama a, nɛ wa bu yi wami hemi he hɛ kɛ nɔ fɔmi nɛ ji dade pɛɛ ɔ, lɔ ɔ tsɔɔ kaa wa pee klaalo kɛ ha Yehowa ligbi ɔ. Ke wa pee jã a, wa ma ná he se.

9. Mɛni blɔ nɔ nɛ wa hemi kɛ yemi ɔ poɔ wa he piɛ?

9 Gugue nɔ dama poɔ ta bulɔ tsui he piɛ. Jã kɛ̃ nɛ hemi kɛ yemi kɛ suɔmi hu poɔ wa okadi peemi tsui ɔ he piɛ. Ní enyɔ nɛ ɔmɛ maa ye bua wɔ nɛ waa ya nɔ nɛ wa sɔmɔ Mawu nɛ waa nyɛɛ Yesu se. Hemi kɛ yemi haa nɛ wa náa nɔ mi mami kaa ke waa kɛ wa tsui tsuo hla Yehowa se blɔ ɔ, e maa jɔɔ wɔ. (Heb. 11:6) E maa ye bua wɔ nɛ wa maa ye Yesu nɛ ji wa Hɛ Mi Nyɛɛlɔ ɔ anɔkuale, ke lɔ ɔ ma ha nɛ waa kɛ kahi maa kpe po. Ke wa kase nyɛmimɛ nɛ a ngɛ mɛ yi mi wae, loo a kɛ sika he nyagba ngɛ kpee se a ngɛ Yehowa anɔkuale yee ɔ a he ní ɔ, wa hemi kɛ yemi ɔ mi maa wa, nɛ wa ma nyɛ maa da nyagbahi nɛ waa kɛ ngɛ kpee ɔ nya. Jehanɛ se hu ke wa kase nihi nɛ a pee a si himi kpokploo nɛ a ngɔ Matsɛ Yemi ɔ kɛ ye kekle blɔ he ngɛ a si himi mi ɔ, e maa ye bua wɔ konɛ wa ko di he lo nya níhi fuu a se. b

10. Mɛni blɔ nɔ nɛ suɔmi nɛ wa ngɛ ha Mawu kɛ nihi ɔ yeɔ bua wɔ nɛ wa fĩɔ si?

10 Suɔmi hu ji nɔ́ ko nɛ he hia wawɛɛ nɛ maa ye bua wɔ nɛ waa hwɔɔ nɛ wa hɛ nɛ hi wa he nɔ. (Mat. 22:37-39) Suɔmi nɛ wa ngɛ kɛ ha  Mawu ɔ yeɔ bua wɔ nɛ wa fĩɔ si ngɛ fiɛɛmi ní tsumi ɔ mi ngɛ haomi nɛ waa kɛ maa kpe ɔ tsuo se. (2 Tim. 1:7, 8) Akɛnɛ e he hia nɛ wa je suɔmi kpo kɛ tsɔɔ nihi nɛ a sɔmɔ we Yehowa a he je ɔ, wa yaa nɔ nɛ wa fiɛɛɔ ngɛ wa zugba kpɔ ɔ mi, nɛ wa yeɔ nihi odase kɛ guɔ tɛlifoo kɛ sɛ womi ngmami nɔ. Wa blɔ hyɛmi ji kaa ligbi ko ɔ, a ma tsake nɛ a ma ba pee nɔ́ nɛ da.—Eze. 18:27, 28.

11. Ke wa suɔ wa nyɛmimɛ Kristofohi ɔ, kɛ e maa ye bua wɔ ha kɛɛ? (1 Tɛsalonika Bi 5:11)

11 Wa suɔ wa nyɛmimɛ ɔmɛ hulɔ. Wa ‘woɔ wa sibi he wami nɛ wa fiaa wa sibi kɛ maa si’ kɛ tsɔɔ kaa wa suɔ mɛ. (Kane 1 Tɛsalonika Bi 5:11.) Kaa bɔ nɛ ta buli yeɔ bua a sibi ngɛ ta mi ɔ, jã kɛ̃ nɛ wɔ hu wa woɔ wa sibi he wami. Be komɛ ɔ, ke a ngɛ ta hwue ɔ, e ma nyɛ maa ba kaa ta bulɔ ko maa plaa e nyɛmi ta bulɔ nɛ pi nɛ e je blɔ. Jã kɛ̃ nɛ wɔ hu wa be blɔ jee kaa wa maa pee wa nyɛmimɛ ɔmɛ nɔ́ ko nɛ maa dɔ mɛ, loo waa pee mɛ nɔ́ ko kɛ to nane mi ke a tɔ̃ wa nɔ. (1 Tɛs. 5:13, 15) Jehanɛ hu ɔ, wa jeɔ bumi kpo kɛ tsɔɔ nihi nɛ a ngɛ asafo ɔ hɛ mi nyɛɛe ɔ kɛ tsɔɔ kaa wa suɔ mɛ. (1 Tɛs. 5:12) Benɛ Paulo ngma sɛ womi nɛ ɔ kɛ ya ha asafo nɛ ngɛ Tɛsalonika a, jamɛ a be ɔ mi ɔ, asafo ɔ yi jeha kake lolo. Enɛ ɔ he ɔ, eko ɔ, asafo mi nikɔtɔma amɛ be níhi a si kpami tsɔ, nɛ e ma nyɛ maa ba kaa a tɔ̃ tɔmi komɛ. Se loloolo ɔ, asafo mi bi ɔmɛ je bumi kpo kɛ tsɔɔ mɛ. E be kɛe nɛ amanehlu ngua a maa ba, nɛ eko ɔ, asafo mi nikɔtɔma amɛ maa ngɔ blɔ tsɔɔmihi fuu kɛ ha wɔ ngɛ jamɛ a be ɔ mi pe bɔ nɛ a peeɔ mwɔnɛ ɔ po. Jamɛ a be ɔ mi ɔ, eko ɔ, wa nine be nyɛe maa su blɔ tsɔɔmi nɔ kɛ je asafo ɔ ní tsumi yi ɔ kɛ asafo ɔ ní tsumi kɔni ɔmɛ a ngɔ. Enɛ ɔ he ɔ, amlɔ nɛ ɔ ji be nɛ e hia nɛ waa suɔ asafo mi nikɔtɔma amɛ nɛ waa bu mɛ. Ngɛ si fɔfɔɛhi nɛ waa kɛ maa kpe ɔ tsuo se ɔ, e sa nɛ wa hɛ nɛ hi wa he nɔ. E sɛ nɛ waa ngɔ wa juɛmi kɛ ma mluku nɛ a yi ɔ nɔ. mohu ɔ, e sa nɛ e hi wa juɛmi mi kaa Yehowa guɔ Kristo nɔ kɛ tsɔɔ nyumu anɔkualetsɛmɛ nɛ ɔmɛ blɔ.

12. Mɛni blɔ nɔ nɛ wa hɛ kɛ nɔ fɔmi ɔ poɔ wa susumi he piɛ?

12 Kaa bɔ nɛ dade pɛɛ buɔ ta bulɔ yi he konɛ  e ko plaa a, jã kɛ̃ nɛ wa yi wami hemi he hɛ kɛ nɔ fɔmi ɔ hu poɔ wa juɛmi he piɛ nɛ e yeɔ bua wɔ nɛ wa susuɔ níhi a he saminya. Wa ngɛ hɛ kɛ nɔ fɔmi nɛ mi wa, enɛ ɔ he ɔ, wa le kaa se nami be níhi nɛ a ngɛ je ɔ mi ɔ a he. (Filip. 3:8) Wa hɛ kɛ nɔ fɔmi ɔ yeɔ bua wɔ nɛ wa yaa nɔ nɛ wa peeɔ kpoo nɛ wa peeɔ klaalo. Wallace kɛ e yo Laurinda nɛ a ngɛ sɔmɔe ngɛ Afrika a na kaa munyu nɛ ɔ ji anɔkuale. Ngɛ otsi etɛ mi ɔ, a ti nɔ kake mami gbo, nɛ a ti nɔ kake hu papaa gbo. Se ngɛ COVID-19 hiɔ ɔ he je ɔ, a nyɛ we nɛ a ya slaa a weku li ɔmɛ. Wallace de ke: “Gbogboehi a si tlemi he hɛ kɛ nɔ fɔmi ɔ haa nɛ i susuɔ a he. I susuɔ bɔ nɛ a maa hi ha ke a tle mɛ si kɛ ba je ehe ɔ mi ɔ he, se pi bɔ nɛ a ngɛ ha loko a gbo ɔ. Enɛ ɔ yeɔ bua mi nɛ i peeɔ kpoo nɛ i yi aywilɛho tsɔ.”

13. Mɛni wa ma nyɛ maa pee konɛ Yehowa nɛ ha wɔ e mumi klɔuklɔu ɔ?

13 “Nyɛ ko gbe mumi ɔ la a.” (1 Tɛs. 5:19) Paulo ngɔ mumi klɔuklɔu ɔ kɛ to la ko nɛ ngɛ wa mi ɔ he. Ke Mawu ha wɔ mumi klɔuklɔu ɔ, e woɔ wɔ kã, nɛ e woɔ wɔ he wami nɛ wa peeɔ nɔ́ nɛ da, nɛ wa nyɛɔ nɛ wa tsuɔ ní ha Yehowa. (Rom. 12:11) Mɛni wa ma nyɛ maa pee konɛ Mawu nɛ e ha wɔ e mumi klɔuklɔu ɔ? E sa nɛ waa sɔle kɛ bi, nɛ waa kase Mawu Munyu ɔ, nɛ waa kɛ Yehowa asafo ɔ nɛ e mumi ɔ ngɛ lɛ kudɔe ɔ nɛ bɔ. Ke wa pee jã a, e maa ye bua wɔ nɛ wa ma je “mumi ɔ yiblii ɔ” kpo.—Gal. 5:22, 23.
Foni ɔmɛ: 1. Nyɛminyumu ko nɛ e ngɛ Baiblo ɔ kanee. 2. Jamɛ a nyɛminyumu ɔ nɔuu kɛ e yo ɔ ngɛ fiɛɛe.

Mo bi o he ke: ‘Anɛ ye ní peepee tsɔɔ kaa i suɔ nɛ Mawu nɛ ha mi e mumi ɔ daa lo?’ (Hyɛ kuku 14)

14. Mɛni nɛ e sɛ kaa waa pee konɛ Mawu nɛ ha wɔ e mumi klɔuklɔu ɔ daa? (Hyɛ foni ɔ hulɔ.)

14 Ke Mawu ha wɔ e mumi klɔuklɔu ɔ, e sa nɛ waa hyɛ saminya nɛ wa “ko gbe mumi ɔ la a.” Mawu ngɔɔ e mumi klɔuklɔu ɔ kɛ haa nihi nɛ a susuɔ ní kpakpahi a he, nɛ a je mi bami he tsɔ ɔ pɛ. Ke wa susuɔ ní yayahi a he, nɛ wa peeɔ jamɛ a ní ɔmɛ ɔ, Yehowa ma je e mumi klɔuklɔu ɔ ngɛ wa nɔ. (1 Tɛs. 4:7, 8) Jehanɛ hu ɔ, e sɛ nɛ waa “gbe gbamihi a he guɛ” bɔ nɛ pee nɛ waa ya nɔ nɛ wa ná mumi klɔuklɔu ɔ. (1 Tɛs. 5:20) “Gbamihi” nɛ a kɛ tsu ní ngɛ hiɛ ɔ daa si kɛ ha sɛ gbihi nɛ Yehowa kɛ haa wɔ kɛ guɔ e mumi klɔuklɔu ɔ nɔ ɔ. Jehanɛ hu ɔ, e kɔɔ Yehowa ligbi ɔ he, kɛ bɔ nɛ e sa nɛ waa kɛ oya yemi nɛ tsu níhi a he ní ngɛ wa be nɛ ɔ mi ɔ he.  Wa susuu we kaa Yehowa ligbi ɔ loo Harmagedon be bae ngɛ wa be nɛ ɔ mi, mohu ɔ, waa kɛ wa ní peepee tsɔɔ kaa wa ngɛ jamɛ a ligbi ɔ blɔ hyɛe nɛ wa hɛ ngɛ nɔ. Enɛ ɔ he ɔ, waa kɛ wa he woɔ “Mawu jami mi ní peepeehi a mi” daa ligbi, nɛ wa haa nɛ wa je mi bami he tsɔɔ.—2 Pet. 3:11, 12.
“NYƐ NÁ NÍHI TSUO A NƆ MI MAMI”

15. Mɛni wa ma nyɛ maa pee konɛ lakpa munyuhi loo munyuhi nɛ a je daimoniohi a ngɔ ɔ nɛ ko ná wa nɔ he wami? (1 Tɛsalonika Bi 5:21)

15 Ngɛ be nɛ ma ngɛ wa hɛ mi ɔ mi ɔ, Mawu he nyɛli ma de ke: “Tue mi jɔmi kɛ slɔkee si himi ba!” (1 Tɛs. 5:3) Munyuhi nɛ je Daimoniohi a ngɔ ɔ ma hyi je ɔ mi tɔ, nɛ e maa sisi nihi babauu. (Kpoj. 16:13, 14) Se wɔ hu nɛɛ? Ke wa “ná níhi tsuo a nɔ mi mami” ɔ, jamɛ a munyu ɔ be wɔ sisie. (Kane 1 Tɛsalonika Bi 5:21.) A ngɔ Hela munyungu nɛ a tsɔɔ sisi ke “ná níhi tsuo a nɔ mi mami” ɔ kɛ kale bɔ nɛ nihi plɛɔ kɛ leɔ kaa adiagba ko nɛ he jua wa a ji sika tsu nitsɛnitsɛ loo sika hiɔ. Enɛ ɔ he ɔ, loko wa maa kane munyu ko loo waa maa bu nɔ́ ko tue ɔ, e sa nɛ wa ‘ná nɔ mi mami’ kaa e hi loo e hí. Enɛ ɔ ye bua Tɛsalonika bi ɔmɛ, nɛ e maa ye bua wɔ wawɛɛ hulɔ, ejakaa e be kɛe nɛ amanehlu ngua a maa ba. E sɛ nɛ wa he nɔ́ fɛɛ nɔ́ nɛ waa ye kɛkɛ, mohu ɔ, e sa nɛ waa ngɔ níhi nɛ wa kaneɔ loo wa nuɔ ɔ kɛ to nɔ́ nɛ Baiblo ɔ kɛ Yehowa asafo ɔ tsɔɔ he. Ke wa pee jã a, e be hae nɛ lakpa munyuhi nɛ a je daimoniohi a ngɔ ɔ nɛ ná wa nɔ he wami.—Abɛ 14:15; 1 Tim. 4:1.

16. Mɛ ni hɛ kɛ nɔ fɔmi nɛ wa ngɛ, nɛ mɛni wa fia wa pɛɛ si kaa wa maa pee?

16 Wa le kaa a maa baa Mawu we bi a yi ngɛ amanehlu ngua a mi. Kaa ni kakaakahi ɔ, wa li nɔ́ nɛ maa ba hwɔɔ se. (Yak. 4:14) Se ke wa ngɛ wami mi loko amanehlu ngua a ba jio, wa gbo loko e ba jio, wa ma ná neneene wami ke wa ye anɔkuale kɛ ya si nyagbe. Nihi nɛ a pɔ mɛ nu ɔ maa piɛɛ Kristo he kɛ ye matsɛ ngɛ hiɔwe. Jijɔ kpa amɛ hu maa hi paradeiso zugba a nɔ. Enɛ ɔ he ɔ, nyɛ ha nɛ wɔ tsuo waa ngɔ wa juɛmi kɛ ma wa hɛ kɛ nɔ fɔmi ɔ nɔ, nɛ waa pee klaalo kɛ ha Yehowa ligbi ɔ!
KƐ O MA HA HETO KƐƐ?

    Kɛ Yehowa ligbi ɔ ma plɛ kɛ ba ha kɛɛ?

    Mɛnɔmɛ nɛ a ma kpata a hɛ mi ngɛ Yehowa ligbi ɔ nɔ?

    Mɛni wa ma nyɛ maa pee kɛ dla wa he kɛ ha Yehowa ligbi ɔ?

LA 150 Hla Mawu Se Blɔ Konɛ E He O Yi Wami

a Ngɛ 1 Tɛsalonika Bi 5:2 ɔ mi ɔ, a ngɔ nɔ́ he tomi níhi kɛ tsu ní kɛ tsɔɔ wɔ ní komɛ nɛ kɔɔ Yehowa ligbi ɔ nɛ maa ba a he. Mɛni “ligbi” ji lɔ ɔ? Nɛ kɛ e ma plɛ kɛ ba ha kɛɛ? Mɛnɔmɛ nɛ a yi ma ná wami? Nɛ mɛnɔmɛ nɛ a ma kpata a hɛ mi? Mɛni wa ma nyɛ maa pee kɛ dla wa he ha jamɛ a ligbi ɔ? Wa ma susu munyu komɛ nɛ bɔfo Paulo tu ɔ he, nɛ wa maa na sane bimi nɛ ɔmɛ a heto.

b Hyɛ munyu nɛ ji, “A Ngɔ A He Kɛ Ha Ngɛ Mɛ Nitsɛmɛ A Suɔmi Nya.”
NÍ KASEMI 27
Mɛni He Je Nɛ E Sa Kaa Waa Ye Yehowa Gbeye?

‘Nihi nɛ yeɔ Yehowa gbeye ɔ, Yehowa kɛ mɛ maa pee huɛ.’—LA 25:14.

LA 8 Yehowa Ji Wa Wesa He

NƆ́ NƐ WA MAA KASE a

1-2. Ngɛ La 25:14 ɔ nya a, mɛni e sa nɛ waa pee ke wa suɔ nɛ huɛ bɔmi gbagbanii nɛ hi waa kɛ Yehowa wa kpɛti?

 LOKO huɛ bɔmi gbagbanii maa hi o kɛ nɔ ko nyɛ kpɛti ɔ, mɛni suhi nɛ o susu kaa e he maa hia nɛ o je kpo? Eko ɔ, o ma de ke e sa nɛ huɛmɛ nɛ a suɔ a he nɛ a ye bua a sibi. Eko ɔ, o be susue kaa gbeye yemi ji su ko nɛ he hia nɛ ma nyɛ maa ye bua. Se kaa bɔ nɛ ngmami nɛ a ngɔ ní kasemi ɔ kɛ da nɔ ɔ tsɔɔ ɔ, e sa nɛ nihi nɛ a suɔ nɛ huɛ bɔmi kpakpa nɛ hi a kɛ Yehowa a kpɛti ɔ nɛ a ‘ye lɛ gbeye.’—Kane La 25:14.

2 Wa ngɛ Yehowa sɔmɔe be kɛkɛɛ ji nɛ ɔ jio, kpaako wa bɔni lɛ sɔmɔmi jio, e sa nɛ wɔ tsuo waa ya nɔ nɛ wa je bumi nɛ mi kuɔ kpo kɛ tsɔɔ lɛ. Ke a ke waa ye Mawu gbeye ɔ, mɛni e tsɔɔ? Mɛni wa ma nyɛ maa pee kɛ tsɔɔ kaa wa yeɔ Yehowa gbeye? Nɛ mɛni wa ma nyɛ maa kase kɛ je Ahab sɔmɔlɔ Obadia, Osɔfo Nɔkɔtɔma Yehoyada kɛ Matsɛ Yoash a ngɔ ngɛ bɔ nɛ a ye Mawu gbeye ha a mi?
KE A KE WAA YE MAWU GBEYE Ɔ, MƐNI E TSƆƆ?

33 Eko ɔ, ke wa le kaa nɔ́ ko ma nyɛ maa ye wɔ awi ɔ, wa maa ye gbeye. Gbeye yemi kaa kikɛ ɔ ma nyɛ maa ye bua wɔ nɛ waa mwɔ yi mi kpɔhi nɛ da. Ke wa ngɛ nyɛɛe ngɛ muɔ ko nya nɛ wa ngɛ gbeye yee kaa wa ma nyɛ maa nɔ muɔ ɔ mi ɔ, lɔ ɔ ma ha nɛ waa nyɛɛ blɔ ɔ kpɛti. Ke wa ngɛ gbeye yee kaa wa maa plaa a, lɔ ɔ ma ha nɛ waa yu wa he ngɛ níhi nɛ yeɔ nɔ awi ɔ he. Ke wa  sume nɛ huɛ bɔmi nɛ ngɛ waa kɛ nɔ ko nɛ wa suɔ lɛ ɔ wa kpɛti nɛ puɛ ɔ, lɔ ɔ ma ha nɛ wa maa ye gbeye kaa wa ma de nɔ́ ko loo wa maa pee nɔ́ ko nɛ maa hao lɛ.

4. Ngɛ mɛni blɔ nɔ nɛ Satan suɔ nɛ waa ye Yehowa gbeye?

4 Satan suɔ nɛ nihi nɛ a ye Yehowa gbeye ngɛ blɔ nɛ dɛ nɔ. Satan suɔ nɛ wa susu kaa Yehowa mi mi fuɔ be fɛɛ be, nɛ e suɔ nɛ e gbla wa tue, nɛ wa be nyɛe ma ha nɛ Yehowa bua nɛ jɔ gblee. (Hiob 4:18, 19) Satan suɔ nɛ waa ye Yehowa gbeye ngɛ blɔ nɛ dɛ nɔ konɛ wa kpa lɛ sɔmɔmi. Bɔ nɛ pee nɛ wa ko kpa Yehowa sɔmɔmi ɔ, e sa nɛ waa ya nɔ nɛ waa ye Yehowa gbeye ngɛ blɔ nɛ da nɔ.

5. Mɛni nɛ Mawu gbeye yemi tsɔɔ?

5 Nɔ nɛ yeɔ Yehowa gbeye ngɛ blɔ nɛ da nɔ ɔ, suɔ lɛ wawɛɛ nɛ e pee we nɔ́ ko nɛ ma puɛ huɛ bɔmi nɛ ngɛ e kɛ lɛ a kpɛti ɔ. Yesu je jamɛ a “Mawu gbeye yemi ɔ” kpo. (Heb. 5:7) Yesu le kaa Yehowa ma nyɛ maa gbla e tue, se pi lɔ ɔ ji yi mi tomi titli he je nɛ e ye lɛ gbeye. (Yes. 11:2, 3) Mohu ɔ, e je suɔmi nɛ mi kuɔ kpo kɛ tsɔɔ lɛ nɛ e bu lɛ tue. (Yoh. 14:21, 31) Kaa bɔ nɛ Yesu pee ɔ, wɔ hu wa jeɔ bumi nɛ mi kuɔ kpo kɛ tsɔɔ Yehowa ejakaa e ngɛ suɔmi, e ngɛ nile, e yeɔ dami sáne, nɛ e ngɛ he wami wawɛɛ. Jehanɛ se hu ɔ, wa le kaa Yehowa suɔ wɔ wawɛɛ, nɛ bɔ nɛ wa peeɔ wa ní ha ngɛ e blɔ tsɔɔmi he ɔ haa nɛ e bua jɔɔ loo e haoɔ. Ke wa bu Yehowa tue ɔ, e bua maa jɔ, nɛ ke wa bui lɛ tue hu ɔ, e maa dɔ lɛ wawɛɛ.—La 78:41; Abɛ 27:11.
WA MA NYƐ MAA YE MAWU GBEYE

6. Mɛni ji blɔ kake nɛ wa ma nyɛ maa gu nɔ kɛ kase Mawu gbeye yemi? (La 34:11)

6 A kɛ gbeye nɛ wa maa ye Yehowa a fɔ we wɔ, enɛ ɔ he ɔ, e ma bi nɛ waa kase. (Kane La 34:11.) Blɔ kake nɛ wa ma nyɛ maa gu nɔ kɛ pee jã ji kaa wa maa hyɛ adebɔ níhi. Ke wa yɔse bɔ nɛ “níhi nɛ Yehowa bɔ ɔ” jeɔ e nile, e he wami, kɛ suɔmi nɛ mi kuɔ nɛ e ngɛ kɛ ha wɔ ɔ kpo ɔ, e haa nɛ wa jeɔ bumi kɛ suɔmi kpo kɛ tsɔɔ lɛ wawɛɛ. (Rom. 1:20) Nyɛmiyo Adrienne de ke, “Níhi nɛ Yehowa bɔ ɔ haa nɛ i naa kaa e ngɛ nile, nɛ enɛ ɔ peeɔ mi nyakpɛ wawɛɛ nɛ e yeɔ bua mi nɛ i naa kaa Yehowa le nɔ́ nɛ hi kɛ ha mi.” Akɛnɛ e pueɔ e yi mi tɛ be fɛɛ be he je ɔ, e de ke, “Mɛni he je nɛ ma pee nɔ́ ko nɛ ma puɛ huɛ bɔmi kpakpa nɛ ngɛ i kɛ Yehowa, nɔ nɛ ha mi wami ɔ wa kpɛti ɔ?” Anɛ o ma nyɛ maa to be ngɛ otsi nɛ ɔ mi nɛ o susu níhi nɛ Yehowa bɔ ɔ eko he lo? Ke o pee jã a, e ma ha nɛ o ma je bumi nɛ mi kuɔ kɛ suɔmi kpo kɛ tsɔɔ Yehowa.—La 111:2, 3.

7. Mɛni blɔ nɔ nɛ sɔlemi ma nyɛ maa ye bua wɔ nɛ wa je bumi nɛ mi kuɔ kpo kɛ tsɔɔ Yehowa?

7 Nɔ́ kpa ko hu nɛ ma nyɛ maa ye bua wɔ nɛ waa ye Mawu gbeye ji kaa wa maa sɔle be fɛɛ be. Ke wa sɔleɔ be fɛɛ be ɔ, e ma ha nɛ wa maa na Yehowa kaa nɔ nɛ e ngɛ nitsɛnitsɛ. Be fɛɛ be nɛ wa ma bi lɛ nɛ e wo wɔ he wami konɛ wa nyɛ nɛ wa fĩ si ngɛ kahi a mi ɔ, lɔ ɔ tsɔɔ kaa wa le kaa Yehowa ngɛ he wami wawɛɛ. Ke wa na Yehowa si ngɛ e Bi ɔ nɛ e kɛ ha wɔ ɔ he ɔ, lɔ ɔ kaiɔ wɔ kaa Yehowa suɔ wɔ wawɛɛ. Jehanɛ ɔ hu ɔ, ke wa kpa lɛ pɛɛ kaa e ye bua wɔ kɛ da nyagba ko nya a, lɔ ɔ kaiɔ wɔ kaa Yehowa ngɛ nile wawɛɛ. Sɔlemihi kaa jã a haa nɛ wa jeɔ bumi nɛ mi kuɔ kpo kɛ tsɔɔ Yehowa, nɛ wa fiaa wa pɛɛ si kaa wa be nɔ́ ko pee nɛ ma puɛ huɛ bɔmi kpakpa nɛ ngɛ waa kɛ lɛ wa kpɛti ɔ.

8. Mɛni wa ma nyɛ maa pee konɛ waa ya nɔ nɛ waa ye Mawu gbeye?

8 Ke wa kase nihi nɛ a pee nɔ hyɛmi ní kpakpahi kɛ nɔ hyɛmi ní yayahi a he ní ngɛ Baiblo ɔ mi ɔ, lɔ ɔ maa ye bua wɔ konɛ waa ya nɔ nɛ waa ye Mawu gbeye. Amlɔ nɛ ɔ, nyɛ ha nɛ wa susu Yehowa sɔmɔli anɔkualetsɛmɛ enyɔ komɛ a he nɛ waa hyɛ. Mɛ ji Matsɛ Ahab sɔmɔlɔ Obadia, kɛ Osɔfo Nɔkɔtɔma Yehoyada. Lɔ ɔ se ɔ, wa maa hyɛ nɔ́ nɛ wa ma nyɛ maa  kase kɛ je Yuda Matsɛ Yoash ngɔ. Benɛ e bɔni nɔ yemi ɔ, e sɔmɔ Yehowa, se pee se ɔ, e je Yehowa se.
MOO PEE KÃ KAA OBADIA

9. Mɛni blɔ nɔ nɛ Yehowa gbeye yemi ye bua Obadia? (1 Matsɛmɛ 18:3, 12)

9 Kekleekle be nɛ Baiblo ɔ tu Obadia b he munyu ɔ, e de ke: ‘Obadia ji nɔ ko nɛ yeɔ Yehowa gbeye wawɛɛ nitsɛ.’ (Kane 1 Matsɛmɛ 18:3, 12.) Kɛ gbeye yemi nɛ ɔ ye bua Obadia ha kɛɛ? Nɔ́ kake nɛ wa le ji kaa e ha nɛ e ye anɔkuale, nɛ e ba pee nɔ ko nɛ a ma nyɛ maa ngɔ hɛ kɛ fɔ e nɔ. Enɛ ɔ he ɔ, matsɛ ɔ ngɔ lɛ kɛ to e we ɔ sɔmɔli ɔmɛ a nya. (Kɛ to Nehemia 7:2 ɔ he.) Jehanɛ hu ɔ, akɛnɛ Obadia yeɔ Yehowa gbeye he je ɔ, e pee kã wawɛɛ. Lɔ ɔ ji su ko nɛ Obadia hia. E hi si be mi nɛ Matsɛ Ahab nɛ ji yiwutsotsɛ ɔ ngɛ nɔ yee ɔ. Ahab ‘pee yayamihi kɛ si Yehowa pe matsɛmɛ nɛ a nyɛɛ e hɛ mi ɔ tsuo.’ (1 Ma. 16:30) Jehanɛ ɔ hu ɔ, Ahab yo nɛ ji Yezebel nɛ e jaa Baal ɔ sume Yehowa kulaa. Enɛ ɔ he ɔ, e bɔ mɔde kaa e ma kpata anɔkuale jami hɛ mi ngɛ wɛtso nyɔngma nɔ yemi ɔ mi ngɛ Israel. E gbe Mawu gbali ɔmɛ a kpɛti nihi fuu po. (1 Ma. 18:4) E ngɛ heii kaa Obadia sɔmɔ Yehowa ngɛ be nɛ mi wa mi.

10. Mɛni blɔ nɔ nɛ Obadia pee kã wawɛɛ?

10 Mɛni blɔ nɔ nɛ Obadia pee kã wawɛɛ? Benɛ Yezebel bɔni Mawu gbali ɔmɛ a se blɔ hlami konɛ e gbe mɛ ɔ, Obadia ngɔ gbali kakaaka 100 kɛ laa ngɛ tɛ puɔ mi, nɛ e haa mɛ niye ní kɛ nyu. E “ngɔ gbali nyingmi enuɔ ngɔ to ngɛ he kake nɛ e ngɔ nyingmi enuɔ hu ngɔ to ngɛ he kake.” (1 Ma. 18:13, 14) Ke Yezebel ba le nɔ́ nɛ Obadia pee ɔ, e maa gbe lɛ. Ngɛ anɔkuale mi ɔ, Obadia ye gbeye, nɛ e sume nɛ e gbo. Se Obadia suɔ Yehowa kɛ nihi nɛ a sɔmɔɔ lɛ ɔ wawɛɛ pe bɔ nɛ e suɔ e wami po.
Nyɛminyumu ko nɛ e ngɛ nyɛminyumu ko kɛ e yo a we mi sɛe. E ngɔ asafo ɔ womi ɔ eko kɛ ngɛ nyumu ɔ hae be mi nɛ e yo ɔ ngɛ hyɛe kaa nɔ ko ma lo.

Nyɛminyumu ko nɛ e ngɛ asafo ɔ womihi gbae ha nyɛmimɛ ngɛ ma ko nɛ a tsi wa ní tsumi ɔ nya ngɛ mi ɔ mi (Hyɛ kuku 11) c

11. Mɛni blɔ nɔ nɛ Yehowa sɔmɔli nɛ a ngɛ mwɔnɛ ɔ peeɔ a ní kaa Obadia? (Hyɛ foni ɔ hulɔ.)

11 Mwɔnɛ ɔ, Yehowa sɔmɔli fuu ngɛ mahi nɛ a tsi wa ní tsumi ɔ nya ngɛ mi ɔ mi. E ngɛ mi kaa a jeɔ bumi nɛ mi kuɔ kpo kɛ tsɔɔ nɔ yeli ɔmɛ mohu lɛɛ, se kaa bɔ nɛ Obadia pee ɔ, wa nyɛmimɛ nɛ ɔmɛ nɛ wa suɔ mɛ ɔ yaa nɔ nɛ a sɔmɔɔ Yehowa. (Mat. 22:21) A buɔ Mawu tue mohu pe adesa. Jã nɛ a peeɔ ɔ tsɔɔ kaa a  yeɔ Mawu gbeye. (Níts. 5:29) A yaa nɔ nɛ a fiɛɛɔ sane kpakpa a nɛ a kpeɔ ngɛ laami mi kɛ sɔmɔɔ Yehowa. (Mat. 10:16, 28) A bɔɔ mɔde kaa a ma ha nɛ a nyɛmimɛ ɔmɛ a nine nɛ su níhi nɛ a hia a nɔ konɛ a he nɛ wa ngɛ mumi mi. Mo susu nyɛminyumu Henri nɔ hyɛmi nɔ́ ɔ he nɛ o hyɛ. E hi Afrika ngɛ ma ko nɛ a tsi wa ní tsumi ɔ nya ngɛ mi ɔ mi. Benɛ a ngɛ nya tsimi ɔ sisi ɔ, Henri ngɔ e he kɛ ha kaa e ma gba asafo ɔ womihi kɛ ha e nyɛmimɛ Odasefo ɔmɛ. E ngma ke: “I gboɔ zo wawɛɛ nitsɛ, enɛ ɔ he ɔ, i ná nɔ mi mami kaa bumi nɛ mi kuɔ nɛ i ngɛ kɛ ha Yehowa a ji nɔ́ nɛ ye bua mi nɛ i ná kã kɛ tsu ní tsumi nɛ ɔ.” Anɛ mo hu o ma nyɛ maa pee kã kaa Henri lo? Ee, ke o yeɔ Yehowa gbeye ngɛ blɔ nɛ da nɔ ɔ, o ma nyɛ.
MOO YE ANƆKUALE KAA OSƆFO NƆKƆTƆMA YEHOYADA

12. Mɛni nɛ Osɔfo Nɔkɔtɔma Yehoyada kɛ e yo ɔ pee kɛ tsɔɔ kaa a yeɔ Yehowa anɔkuale wawɛɛ?

12 Akɛnɛ Osɔfo Nɔkɔtɔma Yehoyada yeɔ Yehowa gbeye he je ɔ, lɔ ɔ wo lɛ he wami nɛ e ye lɛ anɔkuale nɛ e fĩ anɔkuale jami se. Enɛ ɔ ba pee heii benɛ Yezebel biyo Atalia bɔni manyɛ yemi pani nya ngɛ Yuda a. Ma mi bi ɔmɛ ngɛ yi mi tomi kpakpa he je nɛ e sa kaa a ye Atalia gbeye. Atalia yi mi wa wawɛɛ nɛ e suɔ nɛ e ye manyɛ. Enɛ he ɔ, e gbe e bibi ɔmɛ tsuo konɛ e ye manyɛ. (2 Kron. 22:10, 11) Se e bibi ɔmɛ a kpɛti nɔ kake nɛ a tsɛɛ lɛ ke Yoash ɔ ná yi baami ejakaa Yehoyada yo Yehosheba kpɔ̃ lɛ. E kɛ e huno ɔ ngɔ bimwɔyo ɔ kɛ laa nɛ a hyɛ e nɔ saminya. Enɛ ɔ nɛ Yehoyada kɛ Yehosheba pee ɔ ha nɛ a ná nɔ ko kɛ je David weku ɔ mi nɛ e maa ye matsɛ. Yehoyada ye Yehowa anɔkuale, nɛ e yi Atalia gbeye fɛɛ.—Abɛ 29:25.

13. Benɛ Yoash ye jeha kpaago ɔ, mɛni Yehoyada pee ekohu kɛ tsɔɔ kaa e yeɔ Yehowa anɔkuale?

13 Benɛ Yoash ye jeha kpaago ɔ, Yehoyada pee nɔ́ kpa ko hu nɛ tsɔɔ kaa e yeɔ Yehowa anɔkuale wawɛɛ. E to ga ko, nɛ ke e ga tomi ɔ ye manye ɔ, Yoash ma ba pee nɔ nɛ e sa kaa e ye matsɛ ngɛ David weku ɔ mi. Se ke e ga tomi ɔ yi manye ɔ, e ngɛ heii kaa a maa gbe Yehoyada. Ngɛ Yehowa yemi kɛ buami nya a, e ga tomi ɔ ye manye. Ma nikɔtɔma amɛ kɛ Levi bi ɔmɛ ba fĩ Yehoyada se, nɛ a wo Yoash matsɛ nɛ a gbe Atalia. (2 Kron. 23:1-5, 11, 12, 15; 24:1) Lɔ ɔ se ɔ, ‘Yehoyada kɛ matsɛ ɔ kɛ ma a kɛ Yehowa so kaa a maa ya nɔ maa pee Yehowa ma.’ (2 Ma. 11:17) Yehoyada “ngɔ buli kɛ to Yehowa we ɔ agbo ɔ nya, bɔ nɛ pee nɛ ke nɔ ko nɛ he tsɔ we ngɛ hlae nɛ e sɛ mi ɔ, a ko ngmɛ lɛ blɔ.”—2 Kron. 23:19.

14. Ngɛ mɛni blɔhi a nɔ nɛ Yehowa wo Yehoyada hɛ mi nyami?

14 Yehowa de kɛ sɛ hlami ke: “Nihi nɛ woɔ ye hɛ mi nyami ɔ, ma wo a hɛ mi nyami.” Ngɛ anɔkuale mi ɔ, Yehowa wo Yehoyada hɛ mi nyami wawɛɛ. (1 Sam. 2:30) Kaa nɔ hyɛmi nɔ́ ɔ, Yehowa ha nɛ a ngma osɔfo nɔkɔtɔma nɛ ɔ nɔ hyɛmi nɔ́ kpakpa a kɛ wo Baiblo ɔ mi konɛ a kɛ tsɔɔ wɔ ní. (Rom. 15:4) Nɛ benɛ Yehoyada gbo ɔ, Yehowa wo e hɛ mi nyami nɛ e ha nɛ a “pu lɛ ngɛ matsɛmɛ ɔmɛ a pu he ɔ ngɛ David ma a mi. [E] pee nɔ́ nɛ ɔ kɛ wo e hɛ mi nyami ngɛ ní tsumi nɛ e tsu kɛ ha Israel ma a, kɛ Mawu we ɔ” he je.—2 Kron. 24:15, 16.

Kaa bɔ nɛ Osɔfo Nɔkɔtɔma Yehoyada pee ɔ, nyɛ ha nɛ Mawu gbeye yemi nɛ wo wɔ he wami konɛ waa je suɔmi mi nɛ waa ye bua wa nyɛmimɛ ɔmɛ (Hyɛ kuku 15) d

15. Mɛni wa ma nyɛ maa kase ngɛ Yehoyada sane ɔ mi? (Hyɛ foni ɔ hulɔ.)

15 Yehoyada sane ɔ ha nɛ wa na kaa e sa nɛ wɔ tsuo waa ye Mawu gbeye. Ke asafo mi nikɔtɔmahi hlaa blɔhi nɛ a maa gu nɔ kɛ po nyɛmimɛ ɔmɛ a he piɛ ngɛ asafo ɔ mi ɔ, lɔ ɔ tsɔɔ kaa a ngɛ Yehoyada kasee. (Níts. 20:28) Yehoyada nɔ hyɛmi nɔ́ ɔ ma nyɛ maa ye bua nihi nɛ a wa ngɛ jeha mi ɔ konɛ a na kaa ke a ya nɔ nɛ a ye Yehowa gbeye nɛ a ye lɛ anɔkuale ɔ, e ma nyɛ maa gu a nɔ kɛ tsu e yi mi tomihi a he ní. E be mɛ kuae kɔkɔɔkɔ. Nihewi kɛ yihewi ma nyɛ maa kase bɔ nɛ Yehowa kɛ Yehoyada  hi si ha a konɛ a kɛ nihi nɛ a wa ngɛ jeha mi nɛ a yeɔ anɔkuale ɔ nɛ hi si saminya nɛ a je bumi kpo kɛ tsɔɔ mɛ, titli ɔ, nihi nɛ a ngɛ Yehowa sɔmɔe jeha babauu ji nɛ ɔ. (Abɛ 16:31) Wɔ tsuo wa ma nyɛ maa kase nɔ́ ko ngɛ nɔ́ nɛ ma nikɔtɔma amɛ kɛ Levi bi ɔmɛ pee kɛ fĩ Yehoyada se ɔ mi. Nyɛ ha nɛ waa kɛ anɔkuale yemi nɛ fĩ “nihi nɛ a ngɛ hɛ mi nyɛɛe ɔ” a se, nɛ waa bu mɛ tue.—Heb. 13:17.
KOO PEE O NÍ KAA MATSƐ YOASH

16. Mɛni tsɔɔ kaa Matsɛ Yoash be nile?

16 Matsɛ Yoash kase ní kpakpahi fuu kɛ je Yehoyada ngɔ. (2 Ma. 12:2) Enɛ ɔ he ɔ, benɛ Yoash ji niheyo ɔ, e suɔ kaa e maa pee Yehowa suɔmi nya ní. Se benɛ Yehoyada gbo ɔ, Yoash ya bu Yuda ganɔ ɔmɛ nɛ a kɛ Yehowa mlaahi tsu we ní ɔ tue. Mɛni je mi kɛ ba? E kɛ ma mi bi ɔmɛ “ya ja amagahi, kɛ yo mawu ɔ nɛ a tsɛɛ Ashera a.” (2 Kron. 24:4, 17, 18) Nɔ́ nɛ ɔ dɔ Yehowa wawɛɛ, enɛ ɔ he ɔ, Yehowa “tsɔ gbali kɛ ba a ngɔ, konɛ a ba kpale mɛ kɛ ba lɛ Yehowa a ngɔ ekohu; se ma a bui mɛ tue.” E ngɛ mi kaa Yehoyada binyumu Zakaria ji Yehowa gbalɔ kɛ osɔfo, nɛ e ji Yoash weku no mohu lɛɛ, se a bui lɛ tue fɛɛ. E ngɛ mi kaa Zakaria weku ɔ baa Matsɛ Yoash yi ngɛ e jokuɛwi a si mohu lɛɛ, se Yoash je we hɛ sa kpo nɛ e ha nɛ a gbe Zakaria.—2 Kron. 22:11; 24:19-22.

17. Kɛ Yoash nyagbe ba ha kɛɛ?

17 Yoash yɛ nɔ nɛ e ye Yehowa gbeye, nɛ enɛ ɔ ngɔ haomihi kɛ ba e nɔ. Yehowa de ke: “Nihi nɛ hiee mi ɔ, imi hu ma hie mɛ.” (1 Sam. 2:30) Pee se ɔ, Siria ta buli nɛ a he pi ɔ ye  Yoash “ta buli babauu ɔ” a nɔ kunimi nɛ a ‘plaa lɛ wawɛɛ nitsɛ.’ Se benɛ Siria bi ɔmɛ je ɔ, Yoash sɔmɔli ɔmɛ gbe lɛ akɛnɛ e gbe Zakaria he je. Akɛnɛ matsɛ nɛ ɔ yi mi wa he je ɔ, a pui lɛ ngɛ blɔ kpakpa nɔ. “A pu we lɛ ngɛ matsɛmɛ ɔmɛ a pu he ɔ.”—2 Kron. 24:23-25; hyɛ “son of Barachiah” study note nɛ ngɛ Matthew 23:35 ɔ he ɔ.

18. Ngɛ Yeremia 17:7, 8 ɔ nya a, mɛni maa ye bua wɔ konɛ wa ko pee wa ní kaa Yoash?

18 Mɛni wa ma nyɛ maa kase ngɛ Yoash sane ɔ mi? Yoash ngɛ kaa tso nɛ e si poku sɛ we zu mi, nɛ a ngɔ tso kpa ko kɛ kpasa lɛ. Benɛ nɔ nɛ yeɔ bua Yoash nɛ ji Yehoyada a gbo se ɔ, Yoash ya bɔni ganɔhi nɛ a kɛ Yehowa mlaahi tsu we ní ɔ tue bumi. Enɛ ɔ ha nɛ e kpa Yehowa sɔmɔmi. E sane ɔ tsɔɔ wɔ kaa e sɛ nɛ waa bu Yehowa tue kɛkɛ akɛnɛ wa weku li loo ni kpahi nɛ a ngɛ asafo ɔ mi ɔ ngɛ jã pee he je. Bɔ nɛ pee nɛ huɛ bɔmi kpakpa nɛ hi waa kɛ Yehowa wa kpɛti daa a, e sa nɛ waa kase Baiblo ɔ nɛ wa pue wa yi mi tɛ ngɛ he, nɛ waa sɔle be fɛɛ be, konɛ suɔmi kɛ bumi nɛ wa ngɛ kɛ ha Yehowa a mi nɛ wa wawɛɛ.—Kane Yeremia 17:7, 8; Kol. 2:6, 7.

19. Mɛni nɛ Yehowa suɔ nɛ waa pee?

19 Yehowa hyɛ we blɔ kaa waa pee níhi nɛ wa be nyɛe maa pee. A tsɔɔ nɔ́ nɛ e biɔ nɛ waa pee ngɛ Fiɛlɔ 12:13 ɔ mi. Lejɛ ɔ de ke: ‘Moo ye Mawu gbeye nɛ o ye e mlaa amɛ a nɔ, enɛ ɔ ji adesa blɔ nya ní tsumi tsuo.’ Ke wa yeɔ Mawu gbeye ɔ, e maa ye bua wɔ konɛ wa nyɛ nɛ waa da kahi nɛ waa kɛ maa kpe hwɔɔ se ɔ a nya, nɛ waa da si kpɛii kaa bɔ nɛ Yehoyada kɛ Obadia pee ɔ. Ngɛ anɔkuale mi ɔ, nɔ́ ko nɔ́ ko be nyɛe ma puɛ huɛ bɔmi nɛ ngɛ waa kɛ Yehowa wa kpɛti ɔ gblee.
ANƐ O KAI LO?

    Ke a ke waa ye Yehowa gbeye ɔ, mɛni e tsɔɔ?

    Mɛni ji ní komɛ nɛ a he hia nɛ wa ma nyɛ maa kase kɛ je Matsɛ Ahab sɔmɔlɔ Obadia kɛ Osɔfo Nɔkɔtɔma Yehoyada a ngɔ?

    Mɛni maa ye bua wɔ konɛ wa ko pee wa ní kaa Yoash?

LA 3 Yehowa Woɔ Wɔ He Wami, E Haa Wɔ Hɛ Nɔ Kami

a Kaa bɔ nɛ a tsɔɔ ngɛ Ngmami ɔ mi ɔ, munyungu nɛ ji “gbeye” ɔ hɛɛ sisi numi slɔɔtoslɔɔtohi. Bɔ nɛ a kɛ ma tsu ní ha a lɛ maa tsɔɔ sisi numi nɛ e hɛɛ. E ma nyɛ maa tsɔɔ gbeye yemi nitsɛ, loo nɛ a ma je bumi kpo kɛ tsɔɔ nɔ ko. Gbeye yemi nɛ wa ma susu he ngɛ ní kasemi nɛ ɔ mi ɔ ji gbeye yemi nɛ maa ye bua wɔ konɛ waa pee kã nɛ waa kɛ anɔkuale yemi nɛ sɔmɔ wa hiɔwe Tsɛ ɔ.

b Tsa pi gbalɔ Obadia nɛ e ba hi si pee se, nɛ e ngma Baiblo mi womi nɛ e biɛ ngɛ nɔ ɔ he munyu nɛ wa ngɛ tue.

c FONI Ɔ MI TSƆƆMI: Nyɛminyumu ko nɛ e ngɛ asafo ɔ womihi gbae ngɛ ma ko nɛ a tsi wa ní tsumi ɔ nya ngɛ mi ɔ mi.

d FONI Ɔ MI TSƆƆMI: Nyɛmiyo wayoo ko kɛ nyɛmiyo ko nɛ e wa ngɛ jeha mi nɛ a ngɛ fiɛɛe ngɛ tɛlifoo nɔ; nyɛminyumu ko nɛ e wa ngɛ jeha mi nɛ e kɛ kã ngɛ odase yee ngɛ atsɛse ɔ he; nyɛminyumu ko nɛ ngɛ níhi a si kpami ɔ ngɛ ni kpahi tsɔsee konɛ a nyɛ nɛ a dla ní komɛ ngɛ Matsɛ Yemi Asa a nɔ.
NÍ KASEMI 28
Yaa Nɔ Nɛ O Ye Mawu Gbeye Konɛ O Ná He Se

‘Ke o peeɔ nɔ́ nɛ da a, lɔ ɔ tsɔɔ kaa o yeɔ Yehowa gbeye.’—ABƐ 14:2.

LA 122 Nyɛ Fĩ Si, Nyɛɛ Da Si Kpɛii!

NƆ́ NƐ WA MAA KASE a

1-2. Kaa bɔ nɛ e ji ngɛ Lot blɔ fa mi ɔ, mɛni nyagbahi nɛ Kristofohi tsuo kɛ kpeɔ mwɔnɛ ɔ?

 MWƆNƐ Ɔ, ke wa na bɔ nɛ nihi ngɔɔ a he kɛ woɔ je mi bami yaya mi ha a, e haa nɛ wa nuɔ he kaa bɔ nɛ Lot nɛ ji dalɔ ɔ nu he ɔ. ‘Nihi nɛ a yi mlaa nɔ ɔ, a nɔ buimi ngmlikiti ɔ ha nɛ e ye tsui wawɛɛ,’ ejakaa e le kaa wa hiɔwe Tsɛ ɔ sume je mi bami yaya. (2 Pet. 2:7, 8) Akɛnɛ Lot yeɔ Mawu gbeye nɛ e suɔ lɛ wawɛɛ he je ɔ, e kɛ e he wui je mi bami yayahi nɛ nihi nɛ a bɔle lɛ ɔ kɛ a he woɔ mi ɔ mi. Mwɔnɛ ɔ, nihi nɛ a bɔle wɔ ɔ hu kɛ Yehowa mlaa amɛ tsu we ní kulaa. Se kɛ̃ ɔ, wa ma nyɛ ma ha nɛ wa je mi bami he nɛ tsɔ be fɛɛ be ke wa ha nɛ suɔmi nɛ wa ngɛ kɛ ha Mawu ɔ mi wa wawɛɛ, nɛ wa ye lɛ gbeye ngɛ blɔ nɛ da nɔ.—Abɛ 14:2.

2 Yehowa yeɔ bua wɔ konɛ wa nyɛ nɛ waa pee jã. E jeɔ suɔmi mi nɛ e woɔ wɔ he wami kɛ guɔ Abɛ womi ɔ nɔ. Nyumuhi kɛ yihi, jokuɛwi kɛ nikɔtɔmahi tsuo ma nyɛ ma ná ga womi nɛ ngɛ ngmami nɛ ɔ mi ɔ he se ke a susu he.
MAWU GBEYE YEMI POƆ WA HE PIƐ
Foni ɔmɛ: 1. Yiheyo ko nɛ e ngɛ nyɛminyumu ko nɛ e kɛ lɛ tsuɔ ní ɔ kɔfi hae benɛ a ngɛ a he jɔɔe. 2. Jamɛ a yiheyo ɔ nɔuu ngɛ nyɛminyumu ɔ nine fɔe konɛ e ba piɛɛ lɛ kɛ ní tsuli kpa amɛ a he kɛ je kpo.

Ngɛ wa ní tsumi hehi ɔ, e sɛ nɛ waa kɛ nihi nɛ a be bumi kɛ suɔmi ha Yehowa a nɛ bɔ, nɛ e sɛ nɛ waa pee níhi nɛ maa dɔ lɛ hulɔ (Hyɛ kuku 3)

3. Ngɛ Abɛ 17:3 ɔ nya a, mɛni ji yi mi tomi kake he je nɛ e sa nɛ waa po wa tsui ɔ he piɛ? (Hyɛ foni ɔ hulɔ.)

3 Nɔ́ titli he je nɛ e sa nɛ waa po wa okadi peemi tsui ɔ he piɛ ji kaa Yehowa hyɛɔ wa tsui mi. Enɛ ɔ tsɔɔ kaa e naa níhi nɛ ni kpahi be nyɛe maa na ngɛ wa he, nɛ e le bɔ nɛ wa ngɛ ha tutuutu. (Kane Abɛ 17:3.) Ke wa susuɔ ga womi nɛ Yehowa kɛ haa wɔ nɛ ma ha nɛ wa ná neneene wami ɔ he ɔ, e bua maa jɔ wa he wawɛɛ. (Yoh. 4:14) Ke wa pee jã a, waa kɛ wa he be je mi bami yaya mi woe, nɛ lakpa munyuhi nɛ je Satan kɛ yiwutsotsɛmɛ a ngɔ ɔ hu be wa nɔ he wami náe. (1 Yoh. 5:18, 19) Ke wa ngɛ hɛe kɛ ngɛ Yehowa he sue ɔ, suɔmi kɛ bumi nɛ wa ngɛ ha  lɛ ɔ mi maa wa wawɛɛ. Akɛnɛ wa suɔ wa Tsɛ ɔ, nɛ wa sume nɛ waa pee nɔ́ ko nɛ maa dɔ lɛ he je ɔ, wa be suɔe kaa wa ma susu nɔ́ yayami ko he. Ke waa kɛ ka ko kpe nɛ ma ha nɛ waa pee yayami ɔ, wa ma nyɛ ma bi wa he ke, ‘Mɛni he je nɛ e sa nɛ ma je blɔ nɛ ma pee nɔ́ ko nɛ maa dɔ Yehowa, nɔ nɛ e je suɔmi kpo kɛ tsɔɔ mi wawɛɛ ɔ?’—1 Yoh. 4:9, 10.

4. Ngɛ mɛni blɔ nɔ nɛ Yehowa gbeye yemi ye bua nyɛmiyo ko nɛ e nyɛ nɛ e da ka nya?

4 Nyɛmiyo ko nɛ a tsɛɛ lɛ ke Marta nɛ e je Croatia nɛ e kɛ ajuama bɔmi he ka kpe ɔ de ke: “E he wa ha mi wawɛɛ kaa ma susu níhi a he saminya nɛ ma hwu kɛ si akɔnɔ yayahi. Se akɛnɛ i yeɔ Yehowa gbeye he je ɔ, lɔ ɔ po ye he piɛ.” b Ngɛ mɛni blɔ nɔ? Marta tsɔɔ kaa e pueɔ e yi mi tɛ ngɛ haomi nɛ e kɛ ma nyɛ maa kpe ke ji kaa e kɛ e he wo je mi bami yaya mi ɔ he. Wɔ hu wa ma nyɛ maa pee jã nɔuu. Ke waa kɛ wa he wo je mi bami yaya mi ɔ, e maa dɔ Yehowa wawɛɛ, nɛ wa be nyɛe ma sɔmɔ lɛ kɛ ya neneene.—1 Mose 6:5, 6.

5. Mɛni o ma nyɛ maa kase ngɛ Nyɛminyumu Leo nɔ hyɛmi nɔ́ ɔ mi?

5 Ke wa yeɔ Yehowa gbeye ɔ, lɔ ɔ maa ye bua wɔ konɛ waa kɛ nihi nɛ a peeɔ ní yayahi nɛ ko bɔ. Nyɛminyumu Leo nɛ e ngɛ Congo ɔ na kaa munyu nɛ ɔ ji anɔkuale. Benɛ a baptisi lɛ jeha eywiɛ se ɔ, e kɛ nihi nɛ a kɛ a he woɔ je mi bami yaya mi ɔ ya bɔ. E susu kaa akɛnɛ lɛ nitsɛ e pee we jamɛ a ní yayami ɔmɛ eko he je ɔ, e tɔ̃ we Yehowa nɔ. E kɛ we kulaa nɛ e huɛmɛ ɔmɛ ha nɛ e kɛ e he ya wo dã demi kɛ ajuama bɔmi mi. Lɔ ɔ se ɔ, e bɔni níhi nɛ e fɔli nɛ a ji Kristofohi tsɔɔ lɛ ɔ he susumi. Jehanɛ hu ɔ, e pue e yi mi tɛ ngɛ bua jɔmi nɛ e ná be mi nɛ e ngɛ Yehowa sɔmɔe ɔ he. Kɛ jã nɛ e pee ɔ ye bua lɛ ha kɛɛ? E hɛ ba e he nɔ ekohu. Asafo mi nikɔtɔma amɛ ye bua lɛ nɛ e kpale  kɛ ba Yehowa ngɔ. Amlɔ nɛ ɔ, e kɛ bua jɔmi ngɛ sɔmɔe kaa asafo mi nɔkɔtɔma kɛ blɔ gbalɔ klɛdɛɛ.

6. Mɛni okadi peemi yihi enyɔ a he nɛ wa ma susu?

6 Nyɛ ha nɛ wa susu Abɛ yi 9 ɔ he nɛ waa hyɛ. Ngmami nɛ ɔ tu yihi enyɔ a he munyu. E tsɔɔ kaa nɔ kake daa si kɛ ha nile, nɛ nɔ kake ɔ hu daa si kɛ ha kuasia. (Kɛ to Roma Bi 5:14; Galatia Bi 4:24 ɔ he.) Be mi nɛ wa ngɛ ngmami nɛ ɔ he susue ɔ, o hɛ nɛ hi nɔ kaa ajuama bɔmi kɛ bɔmi nami he fonihi loo videohi pɔ he wawɛɛ ngɛ Satan je nɛ ɔ mi. (Efe. 4:19) Enɛ ɔ he ɔ, e he hia nɛ waa ye Mawu gbeye be fɛɛ be, nɛ wa je wa he kɛ je ní yayahi a he. (Abɛ 16:6) Jehanɛ hu ɔ, nyumuhi ji wɔ jio, yihi ji wɔ jio, wɔ tsuo ma nyɛ ma ná nɔ́ nɛ ngmami nɛ ɔ de ɔ he se. Ngɛ ngmami nɛ ɔ mi ɔ, yi enyɔ ɔmɛ tsuo ngɛ nihi nɛ a be níhi a si kpami, nɛ ji “nihi nɛ be juɛmi” ɔ nine fɔe. Yi enyɔ nɛ ɔmɛ tsuo ngɛ dee ke, “Ba nɛ o ba ye ye ní ɔ eko.” (Abɛ 9:1, 5, 6, 13, 16, 17) Se nɔ́ nɛ je nine fɔmi enyɔ nɛ ɔmɛ a mi kɛ ba a ngɛ ekpaekpa.
MO KUA YO KUASIA A NINE FƆMI Ɔ
Yo yaholɔ ko nɛ hi si blema nɛ e daa si ngɛ e sinya a nya, nɛ e ngɛ nyumu ko nine fɔe kaa e ba e we ɔ mi.

“Yo kuasia” a nine fɔmi ɔ maa ngɔ wɔ kɛ wo oslaa mi (Hyɛ kuku 7)

7. Ngɛ Abɛ 9:13-18 ɔ nya a, mɛni baa nihi nɛ a kplɛɛɔ yo kuasia a nine fɔmi ɔ nɔ ɔ a nɔ? (Hyɛ foni ɔ hulɔ.)

7 Mo susu “yo kuasia” a nine fɔmi ɔ he nɛ o hyɛ. (Kane Abɛ 9:13-18.) E ngɛ ngmlaa kpae nɛ e ngɛ nihi nɛ a be juɛmi ɔ dee ke, ‘Nyɛɛ ba hiɛ ɔ’ nɛ nyɛ ba je nyɛ hɛja. Mɛni maa ba nihi nɛ a maa kplɛɛ e nine fɔmi ɔ nɔ ɔ a nɔ? Ke ‘a ná ya sɛ e we ɔ mi pɛ a plɛ pee nɔ gbogboe.’ Eko ɔ, o ma kai kaa a kɛ munyuhi kaa kikɛ nɛ ɔ tsu ní kɛ sɛ hlami ngɛ Abɛ womi ɔ mi. A bɔ wɔ kɔkɔ ngɛ “yo kuasia” loo “yo yaholɔ” ɔ he. Ngmami ɔ de ke: “Ke o ya e we mi ɔ, gbenɔ blɔ nɔ o ngɛ nyɛɛe ɔ nɛ.” (Abɛ 2:11-19) Abɛ 5:3-10 hu bɔ wɔ kɔkɔ ngɛ “yo yaholɔ” kpa ko he. E tsɔɔ kaa ‘blɔ nɛ e nyɛɛɔ nɔ ɔ kɛ nɔ yaa gbeje.’

8. Mɛni yi mi kpɔ nɛ e sa nɛ waa mwɔ?

8 Nihi nɛ a buɔ “yo kuasia” a tue ɔ ngɛ yi mi kpɔ ko nɛ e sa kaa a mwɔ. E sa nɛ a mwɔ a yi mi kpɔ kaa a maa kplɛɛ e nine fɔmi ɔ nɔ loo a be nɔ kplɛɛe. Wɔ hu waa kɛ si fɔfɔɛ ko ma nyɛ maa kpe nɛ e ma bi nɛ waa mwɔ yi mi kpɔ. Kaa nɔ hyɛmi nɔ́ ɔ, ke nɔ ko ngɛ hlae nɛ e nyɛ wa nɔ konɛ waa kɛ wa he nɛ wo ajuama bɔmi mi, aloo bɔmi nami he foni ko ba wa fon loo tiivi ɔ nɔ tlukaa a, mɛni wa maa pee?

9-10. Mɛni yi mi tomihi a he je nɛ e sa nɛ waa yu wa he ngɛ ajuama bɔmi he?

9 Wa ngɛ yi mi tomi kpakpahi fuu a he je nɛ e sa nɛ waa yu wa he ngɛ ajuama bɔmi he. Ngmami ɔ tsɔɔ kaa “yo kuasia” a ngɛ dee ke: “Nyu jujui ngɔɔ.” Mɛni ji jamɛ a “nyu jujui” ɔ? Baiblo ɔ ngɔ bɔmi nami mi ní peepeehi nɛ nihi nɛ a sɛ gba si himi mi ɔ kɛ a he woɔ mi ɔ kɛ to  nyu nɛ haa nɔ bua jɔmi ɔ he. (Abɛ 5:15-18) Nyumu kɛ yo nɛ a sɛ gba si himi mi ɔ ngɛ he blɔ nɛ a kɛ a he náa bɔmi. Ngɛ anɔkuale mi ɔ, enɛ ɔ ngɛ slɔɔto kulaa ngɛ “nyu jujui” he. Nyu jujui tsɔɔ bɔmi nami nɛ Yehowa kplɛɛ we nɔ. Nihi nɛ a kɛ a he woɔ jamɛ a ní peepee ɔ mi ɔ peeɔ jã ngɛ laami mi kaa bɔ nɛ julɔ juɔ ngɛ laami mi ɔ. E ma nyɛ maa pee kaa nɔ́ nɛ “nyu jujui” nɛ ɔ ngɔɔ ke ji kaa nihi nɛ a pee jã a susu kaa a ye a he nɛ nɔ ko nɔ ko be lee. Se e ji susumi nɛ dɛ! Yehowa naa níhi tsuo. Ngɛ anɔkuale mi ɔ, ke Yehowa kua nɔ ko ɔ, e ngɛ dɔmi wawɛɛ, nɛ e pi nɔ́ ko nɛ e “ngɔɔ” kulaa, mohu ɔ, e duɔ wawɛɛ. (1 Kor. 6:9, 10) Se pi lɔ ɔ pɛ.

10 Ke nɔ ko ya bɔ ajuama a, e ma nyɛ ma ha nɛ e hɛ mi nɛ pue si, nɛ e maa nu he kaa e he be se nami po. Jehanɛ se hu ɔ, e ma nyɛ ma ha nɛ nɔ ɔ nɛ ngɔ hɔ be mi nɛ e hyɛ we blɔ, nɛ e ma nyɛ ma puɛ wekuhi a kpɛti hulɔ. E ngɛ heii kaa nile ngɛ mi kaa wa ma kua yo kuasia a nine fɔmi ɔ. Jehanɛ hu ɔ, ke nɔ ko kɛ e he wo ajuama bɔmi mi ɔ, pi huɛ bɔmi nɛ ngɛ e kɛ Yehowa a kpɛti ɔ pɛ nɛ ma puɛ, e ma nyɛ maa nu gbenɔ hiɔ komɛ po. (Abɛ 7:23, 26) Abɛ yi 9 kuku 18 ɔ mwɔ nya ke: “Nihi tsuo nɛ ya sɛ e we ɔ mi ɔ, a wuhi a he je momo ngɛ gbeje.” Ke jã a, lɛɛ mɛni he je mɔ nɛ nihi fuu kplɛɛɔ yo kuasia a nine fɔmi ɔ nɔ nɛ a ngɔɔ haomihi babauu kɛ baa a nɔ ɔ?—Abɛ 9:13-18.

11. Mɛni he je nɛ bɔmi nami he fonihi loo videohi a hyɛmi yeɔ nɔ awi wawɛɛ ɔ?

11 Nɔ́ ko nɛ pɔ he wawɛɛ nɛ e sa nɛ waa yu wa he ngɛ he ji bɔmi nami he foni loo video hyɛmi. Ni komɛ susuɔ kaa bɔmi nami he foni loo video hyɛmi yi nɔ awi. Se ngɛ anɔkuale mi ɔ, bɔmi nami he foni loo video hyɛmi yeɔ nɔ awi wawɛɛ, nɛ e haa nɛ nɔ nuɔ he kaa se nami ko be e he, nɛ e kpami hu yee. Ke nɔ ko hyɛ bɔmi nami he foni ɔ, e he waa kaa e ma je ngɛ e juɛmi mi. Nɛ e he waa kaa nɔ ɔ maa ye akɔnɔ yayahi a nɔ. (Kol. 3:5; Yak. 1:14, 15) Ngɛ anɔkuale mi ɔ, nihi fuu nɛ a hyɛɔ bɔmi nami he fonihi ɔ yaa nɔ nɛ a kɛ a he woɔ ajuama bɔmi mi.

12. Mɛni wa ma nyɛ maa pee kɛ tsɔɔ kaa wa poɔ wa he piɛ ngɛ fonihi nɛ a ma nyɛ ma tle wa we akɔnɔhi a si ɔ a he?

12 Mɛni e sa kaa Kristofohi nɛ a pee ke a na bɔmi nami he foni loo video ngɛ a fon loo a tablɛti nɔ? E sa nɛ waa kɛ oya yemi nɛ kua. Wa ma nyɛ maa pee jã ke wa kai kaa huɛ bɔmi nɛ ngɛ waa kɛ Yehowa wa kpɛti ɔ he hia wɔ pe nɔ́ fɛɛ nɔ́. E ngɛ heii kaa fonihi nɛ a be kaa bɔmi nami he fonihi tutuutu po ma nyɛ ma tle wa we akɔnɔ si. Enɛ ɔ he ɔ, e sa nɛ wa kua foni nɛ ɔmɛ. Mɛni he je? Ejakaa wa sume nɛ waa pee nɔ́ nyafii ko po nɛ ma ha nɛ waa bɔ ajuama. (Mat. 5:28, 29) Asafo mi nɔkɔtɔma ko nɛ e ngɛ Thailand nɛ a tsɛɛ lɛ ke David ɔ de ke: “I biɔ ye he ke: ‘Ke tsa pi bɔmi nami he foni tutuutu nɛ i ngɛ hyɛe po ɔ, ke i ya nɔ nɛ i hyɛ ɔ, anɛ e maa sa Yehowa hɛ mi lo?’ Sane nɛ ɔ nɛ i biɔ ye he ɔ, yeɔ bua mi nɛ i kɛ nile tsuɔ ní.”

13. Mɛni maa ye bua wɔ konɛ waa kɛ nile nɛ tsu ní?

13 Ke wa sume kaa wa maa pee nɔ́ ko nɛ maa dɔ Yehowa a, lɔ ɔ yeɔ bua wɔ nɛ waa kɛ nile tsuɔ ní. “Loko o ma ná nile ɔ” ja o ye Mawu gbeye. (Abɛ 9:10) Wa naa enɛ ɔ ngɛ Abɛ yi 9 ɔ sisije. Ngɛ lejɛ ɔ, a kɛ ‘nile nitsɛnitsɛ’ to okadi peemi yo kpa ko he.
MOO KPLƐƐ YO NÍ LELƆ Ɔ NINE FƆMI Ɔ NƆ

14. Mɛni nine fɔmi kpa ko nɛ ngɛ Abɛ 9:1-6?

14 Kane Abɛ 9:1-6. Ngmami nɛ ɔ ha nɛ wa na kaa nine fɔmi nɛ ɔ je Yehowa nɛ ji wa Bɔlɔ ɔ ngɔ. E ngɔ nɛ nile nitsɛnitsɛ je. (Abɛ 2:6; Rom. 16:27) Ngɛ ngmami nɛ ɔ mi ɔ, a tu tsu ngua ko kɛ e he titimahi kpaago he munyu. Enɛ ɔ tsɔɔ kaa Yehowa mi mi jɔ, nɛ e suɔ kaa nihi tsuo nɛ a ngɛ hlae nɛ a ná nile nitsɛnitsɛ ɔ nɛ a ba e ngɔ.

15. Mɛni nɛ Mawu fɔ wɔ nine kaa waa pee?

 15 Yehowa mi mi jɔ wawɛɛ nɛ e haa nɔ nɔ́ faa. Wa naa su nɛ ɔmɛ ngɛ okadi peemi yo nɛ daa si ha ‘nile nitsɛnitsɛ’ nɛ Abɛ yi 9 ɔ tu he munyu ɔ ní peepee mi. Ngmami ɔ tsɔɔ kaa yo nɛ ɔ to niye ní he blɔ nya, nɛ e futu e wai ɔ, nɛ e ngmɛ okplɔɔ ngɛ e we ɔ mi. (Abɛ 9:2) Jehanɛ hu ɔ, ngɛ kuku 4 kɛ 5 ɔ mi ɔ, ngmami ɔ tsɔɔ kaa yo ɔ nɛ daa si kɛ ha nile nitsɛnitsɛ ɔ ngɛ dee ke: ‘Nyɛ nihi tsuo nɛ nyɛ be juɛmi ɔ, nyɛɛ ba nɛ nyɛ ba ye ye ní ɔ eko!’ Mɛni he je nɛ e sa nɛ waa ya nile nitsɛnitsɛ we ɔ mi nɛ wa ya ye e niye ní ɔ eko ɔ? Yehowa suɔ nɛ e bimɛ ɔmɛ nɛ a le ní nɛ a hi slɔkee. E sume nɛ wa tɔ̃ nɛ waa na mi nɔ́ loko waa kase ní kɛ je mi. Lɔ ɔ he je nɛ “e ngɔɔ juɛmi kɛ toɔ kaa juetli kɛ haa dali” ɔ nɛ. (Abɛ 2:7, NW) Ke wa ngɛ bumi nɛ e mi kuɔ kɛ ha Yehowa a, wa maa suɔ kaa wa maa pee e suɔmi nya ní. Jehanɛ se hu ɔ, lɔ ɔ ma ha nɛ wa maa bu Yehowa ga womihi nɛ nile ngɛ mi ɔ tue, nɛ wa bua maa jɔ kaa waa kɛ ma tsu ní ngɛ wa si himi mi.—Yak. 1:25.

16. Mɛni blɔ nɔ nɛ Mawu gbeye yemi ye bua Alain nɛ e mwɔ yi mi kpɔ nɛ da, nɛ mɛni je mi kɛ ba?

16 Mo susu bɔ nɛ Mawu gbeye yemi ye bua Alain ha nɛ e nyɛ mwɔ yi mi kpɔ nɛ da a he nɛ o hyɛ. Alain ji asafo mi nɔkɔtɔma kɛ tsɔɔlɔ ngɛ sukuu. E de ke: “Ye huɛmɛ ɔmɛ nɛ mɛ hu a ji tsɔɔli ɔ naa bɔmi nami he foni loo video hyɛmi kaa nɔ́ ko nɛ a ma nyɛ ma kɛ kase bɔmi nami he ní.” Se Alain le kaa jamɛ a munyu ɔ pi anɔkuale. E de ke: “Akɛnɛ i yeɔ Yehowa gbeye he je ɔ, i fia ye pɛɛ si kaa i be video nɛ ɔmɛ hyɛe. Jehanɛ ɔ hu ɔ, i tsɔɔ mɛ nɔ́ he je nɛ i be jamɛ a ní ɔmɛ hyɛe ɔ.” Niinɛ, Alain kɛ ga womi nɛ ‘nile nitsɛnitsɛ’ kɛ ha a ngɛ ní tsue konɛ e “hla nile se blɔ.” (Abɛ 9:6) Akɛnɛ Alain pee kã he je ɔ, tsɔɔli kpa amɛ a bua jɔ e he, nɛ a kpɛti ni komɛ bɔni Baiblo ɔ kasemi nɛ a yaa asafo mi kpehi hulɔ.
Yo ko nɛ hi si blema nɛ e ngɛ nyumu ko kɛ e yo ɔ nine fɔe konɛ a ba e we ɔ mi nɛ a ba ye niye ní kpakpahi nɛ a ngɛ akɔnɔ nɛ e to he blɔ nya kɛ ha mɛ ɔ.

Ke wa kplɛɛ nine fɔmi nɛ je ‘nile nitsɛnitsɛ’ ɔ ngɔ ɔ nɔ ɔ, wa bua maa jɔ amlɔ nɛ ɔ nɛ wa ma ná neneene wami hwɔɔ se (Hyɛ kuku 17-18)

17-18. Mɛni jɔɔmihi nɛ nihi nɛ a kplɛɛɔ ‘nile nitsɛnitsɛ’ nine fɔmi ɔ nɔ ɔ ma ná, nɛ mɛni a ma nyɛ maa hyɛ blɔ? (Hyɛ foni ɔ hulɔ.)

17 Kɛ gu okadi peemi yihi enyɔ nɛ ɔmɛ a nɔ ɔ, Yehowa tsɔɔ wɔ nɔ́ nɛ e sa nɛ waa pee konɛ wa ná bua jɔmi hwɔɔ se. Nihi nɛ a kplɛɛɔ “yo kuasia” a nine fɔmi ɔ nɔ ɔ bɔɔ mɔde kaa a kɛ a he maa wo ajuama bɔmi mi konɛ a ná bua jɔmi. Se ngɛ anɔkuale mi ɔ, a li kaa jã peemi maa ngɔ haomihi kɛ ba a nɔ hwɔɔ se. A ní peepee ɔ maa ngɔ mɛ kɛ ya gbenɔ mi.—Abɛ 9:13, 17, 18.

18 Se nihi nɛ a kplɛɛɔ ‘nile nitsɛnitsɛ’ nine fɔmi ɔ nɔ lɛɛ, a si himi maa pee kpakpa hwɔɔ se. A ma ná bua jɔmi ejakaa a nine maa su níhi tsuo nɛ a maa hia konɛ huɛ bɔmi kpakpa nɛ hi a kɛ Yehowa a kpɛti ɔ nɔ. (Yes. 65:13) Yehowa de kɛ gu gbalɔ Yesaya nɔ ke: “Nyɛɛ bu mi tue  saminya nɛ nyɛɛ pee nɔ nɛ i ngɛ dee ɔ; kɛkɛ nyɛ maa ye ní kpakpahi, nɛ nyɛ bua maa jɔ nyɛ he.” (Yes. 55:1, 2) Wa na kaa e sa nɛ waa suɔ níhi nɛ Yehowa suɔ, nɛ waa hiɔ níhi nɛ e hiɔ. (La 97:10) Jehanɛ se hu ɔ, wa ngɛ bua jɔmi ejakaa wa ma nyɛ maa fɔ ni kpahi nine konɛ mɛ hu a ba ná ‘nile nitsɛnitsɛ’ ɔ he se. E ngɛ kaa nɔ́ nɛ a tsɔ wɔ kaa wa ‘ya da ma a mi he nɛ ya hiɔwe pe kulaa a, nɛ wa kpa ngmlaa ke, “Nyɛ nihi tsuo nɛ nyɛ be juɛmi ɔ, nyɛ gba hiɛmɛ nɛ ɔ!”’ Ke wa pee jã a, waa kɛ nihi nɛ a maa bu wɔ tue ɔ ma ná he se amlɔ nɛ ɔ kɛ hwɔɔ se hulɔ. Jehanɛ hu ɔ, e ma ha nɛ wa ma “ná wami” kɛ ya neneene, nɛ wa ma “hla nile se blɔ.”—Abɛ 9:3, 4, 6.

19. Ngɛ Fiɛlɔ 12:13, 14 ɔ nya a, mɛni nɛ e sa kaa waa fia wa pɛɛ si kaa wa maa pee? (Hyɛ daka nɛ ji, “ Mawu Gbeye Yemi Yeɔ Bua Wɔ” ɔ hulɔ.)

19 Kane Fiɛlɔ 12:13, 14. Nyɛ ha nɛ waa ya nɔ nɛ wa ha nɛ Mawu gbeye yemi nɛ bu wa tsui he, nɛ waa yu wa he ngɛ je mi bami yaya he, nɛ wa he nɛ wa ngɛ mumi mi ngɛ nyagbe ligbi nɛ ɔmɛ a mi. Mawu gbeye yemi maa wo wɔ he wami konɛ waa fɔ nihi babauu nine konɛ a ba hla ‘nile nitsɛnitsɛ’ se blɔ nɛ a ná he se.
 Mawu Gbeye Yemi Yeɔ Bua Wɔ

    E yeɔ bua wɔ nɛ wa hɛɛ kɛ suɔ Yehowa he.—La 25:14; Heb. 5:7.

    E haa nɛ wa ‘bua jɔɔ saminya’ kaa wa maa bu Yehowa tue.—La 112:1.

    E yeɔ bua wɔ nɛ wa baa wa he si, wa leɔ ní, nɛ wa hiɔɔ yayami.—Hiob 28:28; Abɛ 8:13.

    E woɔ wɔ he wami nɛ wa peeɔ nɔ́ nɛ da.—2 Mose 1:15-17, 21.

    E haa nɛ wa jeɔ mi mi jɔmi kpo nɛ nihi náa hɛ kɛ fɔmi ngɛ wa mi.—Neh. 5:15; 7:2.

KƐ O MA HA HETO KƐƐ?

    Mɛni blɔ nɔ nɛ Mawu gbeye yemi ma nyɛ maa po wa tsui he piɛ?

    Mɛni wa ma nyɛ maa pee konɛ wa ko kplɛɛ “yo kuasia” a nine fɔmi ɔ nɔ, nɛ waa yu wa he ngɛ oslaa nɛ maa je mi kɛ ba a he?

    Ke wa kplɛɛ nine fɔmi nɛ je ‘nile nitsɛnitsɛ’ ɔ ngɔ ɔ nɔ ɔ, kɛ wa ma ná he se ha kɛɛ?

LA 127 Bɔ Nɛ E Sa Kaa Ma Ba Ye Je Mi Ha

a E sa nɛ Kristofohi nɛ a ye Mawu gbeye ngɛ blɔ nɛ da nɔ. Ke wa pee jã a, e maa po wa tsui he piɛ ngɛ ajuama bɔmi kɛ bɔmi nami he videohi loo fonihi a hyɛmi he. Ngɛ ní kasemi nɛ ɔ mi ɔ, wa ma susu Abɛ yi 9 ɔ he. Ngmami nɛ ɔ tu okadi peemi yihi enyɔ a he munyu. Ngmami nɛ ɔ tu nɔ kake he munyu kaa e ji kuasia, nɛ e tu nɔ kpa a he munyu kaa e ji ní lelɔ. Ga womihi nɛ ngɛ Abɛ yi 9 ɔ mi ɔ ma nyɛ maa ye bua wɔ mwɔnɛ ɔ kɛ hwɔɔ se tsuo.

b A tsake biɛ ɔmɛ ekomɛ.
NƆ HE SANE
I Ná Jɔɔmihi Babauu Nɛ I Kase Níhi Fuu Ngɛ Yehowa Sɔmɔmi Mi

REINO KESK NYA MI MUNYU

BENƐ i wɛ ɔ, be fɛɛ be nɛ ma na ɛloplee nɛ bee ɔ, ye bua jɔɔ nɛ i suɔ kaa ma hia blɔ kɛ ya ma kpa nɔ. Se e peeɔ mi kaa e be nyɛe maa ba jã.

Ye fɔli hia kɛ je Estonia kɛ ho Germany ya benɛ a ngɛ je mi ta enyɔne ɔ hwue ɔ, nɛ lejɛ ɔ nɛ a fɔ mi ngɛ. Benɛ a fɔ mi se ɔ, a bɔni blɔ nya tomi kaa a maa ya Canada. Wa kekleekle we nɛ wa ya hi mi ngɛ Ottawa ngɛ Canada a ji tsu bi ko nɛ́ a lɛɛ kungwɔ ngɛ mi. Wa ji ohiatsɛmɛ, se ke e hí kulaa a, wa náa kungwɔ hlui nɛ wa yeɔ daa mɔtu.

Ligbi ko ɔ, Yehowa Odasefo ɔmɛ kane Kpo Jemi 21:3, 4 ɔ kɛ tsɔɔ ye mami. Munyu nɛ ɔ ta e tsui he wawɛɛ kɛkɛ nɛ e bɔni ya fomi. Ye papaa kɛ ye yayo ya nɔ nɛ a kase Baiblo ɔ nɛ a ya a hɛ mi mlamlaamla, nɛ be bɔɔ se ɔ, a baptisi mɛ.

E ngɛ mi kaa a nui Blɛfo gbi kpakpa ko mohu lɛɛ, se a kɛ hɛdɔ sɔmɔ Yehowa. Ye papaa tsuɔ ní ngɛ ní tsumi he ko nɛ a sileɔ dade ngɛ, ngɛ Sudbury ngɛ Ontario. E tsuɔ ní nyɔ ɔ mi tsuo, se daa Hɔ ɔ, i kɛ ye papaa kɛ ye nyɛmiyo wayoo Sylvia wa yaa fiɛɛmi. Nɛ daa otsi ɔ, wa kaseɔ Hwɔɔmi Mɔ ɔ kaa weku. Ye papaa kɛ ye yayo ye bua mi nɛ i ná suɔmi ha Mawu. Enɛ ɔ ha nɛ i jɔɔ ye he nɔ ha Yehowa ngɛ jeha 1956 mi benɛ i ye jeha nyɔngma a. Ye fɔli ɔmɛ suɔ Yehowa wawɛɛ, nɛ lɔ ɔ wo mi he wami nɛ i ya nɔ nɛ i sɔmɔ Yehowa.

Benɛ i gbe nɔ tsami sukuu nya a, ní komɛ bɔni ye juɛmi gblami, nɛ kã nɛ i kɛ ngɛ Yehowa sɔmɔe ɔ ba si. I susu kaa ke i ba pee blɔ gbalɔ ɔ, i be nyɛe ma ná sika fuu, nɛ i be nyɛe nɛ i kɛ ɛlopee maa hia blɔ kɛ kpa je ɔ mi kaa bɔ nɛ i suɔ kaa ma pee ɔ. I ná ní tsumi ngɛ radio station ko nɛ i ya tsu ní ngɛ lejɛ ɔ kaa DJ loo la fialɔ. Ye bua jɔ ní tsumi nɛ ɔ he wawɛɛ. Se i tsuɔ ní nyɔ mi, enɛ ɔ ha nɛ i nyɛ we asafo mi kpehi yami be fɛɛ be, nɛ i kɛ nihi nɛ a sume Mawu ɔ bɔni bɔmi. Pee se ɔ, níhi nɛ i kase ngɛ Baiblo ɔ mi ɔ ha nɛ ye he nile bɔni mi haomi nɛ i pee tsakemihi.

Lɔ ɔ se ɔ, i hia kɛ ho Oshawa ya ngɛ Ontario. Lejɛ ɔ nɛ i kɛ Nyɛminyumu Ray Norman kɛ Lesli kɛ blɔ gbali komɛ ya kpe ngɛ. Mɛ tsuo a bua jɔ ye he wawɛɛ. Benɛ i na bɔ nɛ a ngɛ bua jɔmi ha a, e wo mi he wami nɛ i susu otihi nɛ i kɛ ma ye hɛ mi ɔ he ekohu. A wo mi he wami kaa ma je blɔ gbami ní tsumi ɔ sisi, nɛ i pee jã ngɛ September 1966 mi. Ye bua jɔ wawɛɛ nɛ níhi ya nɔ ha mi saminya. Se pee se ɔ, ní komɛ ha nɛ ye si himi tsake.
KE YEHOWA HA MO NÍ TSUMI KO Ɔ, BƆƆ MƆDE NƐ O TSU

Benɛ i ngɛ nɔ tsami sukuu yae ɔ, i ngma Betel blɔ bimi womi ɔ nɔ ní ngɛ Toronto ngɛ Canada. Lɔ ɔ se benɛ i ngɛ blɔ gbami ní tsumi ɔ tsue ɔ, a fɔ mi nine kaa ma ya sɔmɔ jeha eywiɛ ngɛ Betel. Se ye bua jɔ Lesli he wawɛɛ, nɛ i ye gbeye kaa ke i kplɛɛ nine fɔmi nɛ ɔ nɔ ɔ, i be lɛ nae hu. I sɔle wawɛɛ be kɛkɛɛ,  nɛ i mwɔ ye yi mi kpɔ kaa ma ya sɔmɔ ngɛ Betel. Se e dɔ mi kaa i ngɛ Lesli he jee.

I ya tsu ní ngɛ Betel ngɛ he nɛ a fɔɔ níhi a he nɛ a toɔ níhi a nɔ ngɛ ɔ, nɛ pee se ɔ, i tsu ní kaa womi ngmalɔ hulɔ. Ngɛ jamɛ a be ɔ mi nɔuu ɔ, Lesli ngɛ sɔmɔe kaa blɔ gbalɔ klɛdɛɛ ngɛ Gatineau ngɛ Quebec. I pɔɔ e he susumi, nɛ be komɛ ɔ, i suɔ nɛ ma le nɔ́ nɛ e ngɛ pee, nɛ i biɔ ye he ke ji yi mi kpɔ nɛ i mwɔ ɔ da lo. Ligbi ko ɔ, nɔ́ ko ya nɔ nɛ e pee mi nyakpɛ wawɛɛ. A fɔ Lesli nyɛminyumu Ray nine kɛ ba Betel nɛ a ha nɛ i kɛ lɛ hi tsu kake mi. Lɔ ɔ ha nɛ i kɛ Lesli bɔni ní sɛɛmi ekohu. Benɛ jeha eywiɛ nɛ a ha mi kaa ma kɛ sɔmɔ ngɛ Betel ɔ ba nyagbe ɔ, jamɛ a ligbi ɔ nɔ nɔuu nɛ i kɛ Lesli sɛ gba si himi ngɛ February 27, 1971.
Reino kɛ Lesli ngɛ jeha 1999 ɔ mi.

Benɛ wa je kpɔ mi nɔ hyɛmi ní tsumi ɔ sisi ngɛ jeha 1975 ɔ mi

A ha nɛ i kɛ Lesli ya sɔmɔ ngɛ asafo ko mi ngɛ Quebec, nɛ gbi nɛ a tuɔ ji French. Jeha komɛ a se ɔ, e pee mi nyakpɛ kaa a ha nɛ i ya sɔmɔ kaa kpɔ mi nɔ hyɛlɔ be mi nɛ i ye jeha 28 pɛ. I nu he kaa i wɛ, nɛ ye he sui kɛ ha ní tsumi ɔ. Se munyu nɛ ngɛ Yeremia 1:7, 8 ɔ wo mi he wami. Akɛnɛ Lesli ná lɔle oslaa komɛ hyɛ he je ɔ, e nyɛ we mahe hwɔmi. Lɔ ɔ kɛ wa ma plɛ kɛ tsu kpɔ mi nɔ hyɛmi ní tsumi ɔ kɛɛ? Se ngɛ lɔ ɔ tsuo se ɔ, Lesli de ke, “Ke Yehowa ha wɔ ní tsumi ko ɔ, anɛ e sɛ nɛ waa bɔ mɔde nɛ wa tsu lo?” Wa kplɛɛ ní tsumi nɛ ɔ nɔ, nɛ waa kɛ bua jɔmi tsu ní tsumi nɛ ɔ jeha 17 sɔuu.

Benɛ i ji kpɔ mi nɔ hyɛlɔ ɔ, i ná we deka kulaa nɛ i ná we be fuu kɛ ha Lesli. Be ko ɔ, i ba kase nɔ́ kpa ko ngɛ ye si himi mi. Hɔɛgbi mɔtu mla ko ɔ, nɔ ko ba si wa sinya a. Benɛ wa ya hyɛ ɔ, nɔ ko nɔ ko be sinya a nya, se wa ya na kusii kɛ okplɔɔ nɔ hami nɔ́, tso yiblii, cheese, bloodo, wai kɛ he glass, kɛ kaadi ko nɛ a ngma ngɛ nɔ ke, “Ngɔɔ o yo ɔ kɛ je kpo.” Jamɛ a ligbi ɔ, je mi tsɔ saminya. Se i de Lesli ke i ngɛ magbɛ nɔ munyu ko nɛ ma tu, nɛ e sa nɛ ma dla ye, lɔ ɔ he ɔ, wa be nyɛe maa je kpo. E nu sisi mohu lɛɛ se e bua jɔɛ. Benɛ i ya hi si nɛ ma kase ní ɔ, ye he nile bɔni mi haomi, nɛ i susu Efeso Bi 5:25, 28 ɔ he, nɛ i na kaa Yehowa ngɛ ngmami nɛ ɔ nɔ gue kɛ ngɛ mi dee ke ma susu ye yo ɔ he. Benɛ i sɔle se ɔ, i de Lesli ke, “Waa ho,” nɛ e bua jɔ wawɛɛ. Wa hi wa lɔle ɔ mi kɛ ya he ko nɛ ngɛ fɛu ngɛ pa ko he, nɛ wa ngmɛ okplɔɔ nɔ hami nɔ́ ɔ ngɛ zugba, nɛ wa je wa hɛja wawɛɛ nitsɛ. Nɛ loloolo ɔ, i ná be kɛ dla ye he kɛ ha ye magbɛ nɔ munyu ɔ.

Wa ná bua jɔmi wawɛɛ ngɛ kpɔ mi nɔ hyɛmi ní tsumi ɔ mi, nɛ wa sɔmɔ asafohi fuu, kɛ je British Columbia kɛ ya si Newfoundland. Amlɔ nɛ ɔ, i hiaa blɔ wawɛɛ kaa bɔ nɛ i suɔ kaa maa pee benɛ i ji jokuɛ ɔ. E ngɛ mi kaa i suɔ nɛ ma ya Gilead Sukuu ɔ eko mohu lɛɛ, se ye bua jɔɛ he kaa ma pee ma se sane kpakpa fiɛɛlɔ. I nu he kaa nihi nɛ a ji ma se sane kpakpa fiɛɛli ngɛ slɔɔto kulaa, nɛ i be nyɛe ma tsu eko. Jehanɛ hu ɔ, i ye gbeye kaa ke i ya sukuu ɔ eko ɔ, a ma ha nɛ ma ya sɔmɔ ngɛ Afrika, he nɛ ta kɛ hiɔ pɔ he ngɛ ɔ. Ye bua jɔ he nɛ i ngɛ ɔ he.
 WA HYƐ WE BLƆ KAA WA MA YA SƆMƆ NGƐ ESTONIA KƐ BALTICS MA KOMƐ A NƆ
Lesli nɛ e hɛɛ lɔle ngɛ gbɛjegbɛ ko nɛ snoo nɛ kɛ pue nɔ ɔ nɔ.

Benɛ wa hia blɔ kɛ ya Baltics ma komɛ a nɔ

Ngɛ jeha 1992 ɔ mi ɔ, Yehowa Odasefohi bɔni fiɛɛmi faa ekohu ngɛ ma komɛ nɛ jinɛ be ko nɛ be ɔ, a ngɛ Soviet Union nɔ yemi ɔ sisi ɔ. Lɔ ɔ he ɔ, nyɛmimɛ ɔmɛ bi wɔ kaa wa maa suɔ nɛ wa ya sɔmɔ kaa ma se sane kpakpa fiɛɛli ngɛ Estonia lo. E pee wɔ nyakpɛ wawɛɛ, se wa sɔle ngɛ he. Si kake ekohu ɔ, wa bi wa he ke, ‘Ke Yehowa ha wɔ ní tsumi ko ɔ, anɛ e sɛ nɛ waa bɔ mɔde kaa wa ma tsu lo?’ Wa kplɛɛ nɔ, nɛ ye bua jɔ kaa pi Afrika nɛ a de wɔ ke waa ya.

Amlɔ nɔuu nɛ wa bɔni Estonia gbi ɔ kasemi. Nyɔhiɔ bɔɔ komɛ a se ɔ, a ha nɛ wa tsu kpɔ mi nɔ hyɛmi ní tsumi ɔ ngɛ lejɛ ɔ. A ha nɛ wa ya sɔmɔ asafohi 46 kɛ kuhi etɛ ngɛ Baltic ma komɛ a nɔ. Wa ya sɔmɔ ngɛ Kaliningrad ngɛ Russia hulɔ. Lɔ ɔ tsɔɔ kaa e sa nɛ waa kase Latvia, Lithuania kɛ Russia gbi ɔ. Wa nɛ lɛ gbɔjɔɔ kulaa, se kɛ̃ ɔ, nyɛmimɛ ɔmɛ a bua jɔ wa mɔde bɔmi ɔ he wawɛɛ nɛ a ye bua wɔ. Ngɛ jeha 1999 ɔ mi ɔ, a ná asafo ní tsumi kɔni ngɛ Estonia. Nɛ a ha nɛ i ya sɔmɔ kaa Asafo ɔ Ní Tsumi Kɔni Ajla Toli ɔmɛ a kpɛti nɔ kake ngɛ lejɛ ɔ. I kɛ Nyɛminyumu Toomas Edur, kɛ Nyɛminyumu Lembit Reile, kɛ Nyɛminyumu Tommi Kauko lɛ sɔmɔ kaa Asafo ɔ Ní Tsumi Kɔni Ajla Toli.

Muɔ nɔ: Benɛ i ngɛ munyu ko tue ngɛ kpokpa nɔ kpe ko sisi ngɛ Lithuania

Hiɔ nɔ: Benɛ a hla wɔ kaa Asafo ɔ Ní Tsumi Kɔni Ajla Toli ngɛ Estonia ngɛ jeha 1999 ɔ mi

Wa ba le Odasefohi fuu nɛ a je mɛ we kɛ ho Siberia ya be ko nɛ be ɔ. E ngɛ mi kaa a wa nyɛmimɛ nɛ ɔmɛ yi mi nɛ a je mɛ kɛ je a weku li a he mohu lɛɛ, se a kɔni mi jɔ̃ we. A ya nɔ nɛ a kɛ kã kɛ bua jɔmi tsu fiɛɛmi ní tsumi ɔ. Enɛ ɔ ha nɛ wa na kaa wɔ hu wa ma nyɛ ma fĩ si, nɛ waa kɛ bua jɔmi ma nyɛ ma sɔmɔ Yehowa ngɛ si fɔfɔɛhi nɛ a mi wa po mi.

Wa tsu ní wawɛɛ jeha babauu, nɛ wa ná we be fuu nɛ waa kɛ maa jɔɔ wa he, lɔ ɔ he ɔ, Lesli bɔni pɔtɔtɔɛ he numi wawɛɛ. Sisije ɔ, wa yɔse we kaa hiɔ ko nɛ a tsɛɛ lɛ ke fibromyalgia a lɛ ngɛ Lesli haoe, nɛ lɔ ɔ he je nɛ e nuɔ pɔtɔtɔɛ he ɔ nɛ. Lɔ ɔ he ɔ, wa mwɔ wa yi mi kpɔ kaa wa maa kpale kɛ ho Canada ya. Benɛ a fɔ wɔ nine kaa waa ya sukuu kɛ ha Asafo ɔ Ní Tsumi Kɔni Ajla Toli Kɛ A Yihi ngɛ Patterson ngɛ New York, U.S.A. ɔ, i nu he kaa wa be nyɛe maa ya. Se benɛ wa sɔle wawɛɛ se ɔ, wa kplɛɛ nine fɔmi ɔ nɔ. Yehowa jɔɔ yi mi kpɔ nɛ wa mwɔ ɔ nɔ. Nɛ be mi nɛ wa ngɛ sukuu nɛ ɔ yae ɔ, jamɛ a be ɔ mi nɛ a ná Lesli hiɔ ɔ nya tsaba. Bɔɔbɔɔbɔɔ ɔ, wa bɔni níhi nɛ wa peeɔ daa a peemi ekohu.
NÍ TSUMI KPA KO NƐ WA HYƐ WE BLƆ NGƐ MA KPA NƆ

Ngɛ jeha 2008 ɔ mi benɛ wa ngɛ Estonia a, gbɔkuɛ ko ɔ, a fia mi kɛ je asafo ɔ ní tsumi yi ɔ nɛ a de mi ke a kɛ ní tsumi ehe ko maa wo wa dɛ ngɛ Congo, lɔ ɔ wa maa suɔ lo? I hyɛ we blɔ kulaa, nɛ e sa nɛ ma ha mɛ heto e nɔ jena. I de we Lesli jamɛ a gbɔkuɛ ɔ, ejakaa i le kaa ke e nu ɔ, e be nyɛe maa hwɔ mahe. Se imi mohu nɛ i nyɛ we nɛ ma hwɔ mahe. I sɔle wawɛɛ kɛ ha Yehowa ngɛ nyagba nɛ i ngɛ ngɛ Afrika he ɔ he.

E nɔ jena a, i kɛ Lesli sɛɛ he ní nɛ wa de wa he ke: “Yehowa ngɛ wɔ nine fɔe kɛ ya Afrika. Mɛni tsɔɔ kaa Yehowa be nyɛe maa ye bua wɔ nɛ wa tsu ní tsumi nɛ ɔ nɛ wa bua nɛ jɔ? E sa nɛ waa ka nɛ waa hyɛ.” Lɔ ɔ he ɔ, benɛ waa kɛ jeha 16 sɔmɔ ngɛ Estonia a, wa hia kɛ ho Kinshasa ya ngɛ Congo. Abɔɔ ko nɛ ngɛ fɛu ngɛ asafo ní tsumi kɔni nɛ ɔ, nɛ lejɛ ɔ hu  jɔ dii. Benɛ wa ya su lejɛ ɔ, níhi nɛ Lesli kɛ dla tsu ɔ mi kekleekle ɔ a kpɛti kake ji kaadi ko nɛ waa kɛ je Canada tɔɔ. A ngma ngɛ kaadi ɔ nɔ ke, “O bua nɛ jɔ ngɛ he fɛɛ he nɛ o ngɛ.” Benɛ waa kɛ nyɛmimɛ ɔmɛ kpe, nɛ waa kɛ ni komɛ kase Baiblo ɔ se ɔ, wa na bɔ nɛ ma se sane kpakpa fiɛɛmi ní tsumi ɔ maa hi bua jɔmi ha, nɛ wa tsui nɔ wa mi wawɛɛ. Pee se ɔ, a ha nɛ wa ya slaa asafo ní tsumi kɔni kakaaka 13 ngɛ Afrika ma komɛ a nɔ. Lɔ ɔ ha nɛ wa kase níhi fuu kɛ je nihi slɔɔtoslɔɔtohi nɛ a he ngɛ bua jɔmi ɔ a ngɔ. E ngɛ mi kaa sisije ɔ, i ye gbeye kaa ma ya Afrika mohu lɛɛ, se amlɔ nɛ ɔ, i yi gbeye hu. Wa bua jɔ kaa Yehowa ha nɛ wa ya sɔmɔ ngɛ Afrika.

Ngɛ Congo ɔ, wa kase niye ní ehe komɛ yemi. Eko ji lohwe tsɔwitsɔwihi. Sisije ɔ, i susu kaa wa be nyɛe maa ye níhi kaa jã. Se benɛ wa na kaa wa nyɛmimɛ ɔmɛ kɛ bua jɔmi ngɛ niye ní nɛ ɔmɛ yee ɔ, wa bɔ mɔde kaa wa maa ka nɛ waa hyɛ. Nɛ wa bua jɔ kaa wa pee jã.

Wa hia blɔ kɛ ho ma a puje he ya, nɛ wa ya wo nyɛmimɛ ɔmɛ he wami nɛ wa ha mɛ níhi nɛ a hia. Atuã tsɔli komɛ baa ma a mi nɛ a ba yeɔ yihi kɛ jokuɛwi awi. Jehanɛ se hu ɔ, nyɛmimɛ fuu be he lo nya níhi tsɔ ngɛ lejɛ ɔ. Se kɛ̃ ɔ, hɛ kɛ nɔ fɔmi nɛ a ngɛ ngɛ gbogboehi a si tlemi ɔ mi, kɛ suɔmi nɛ a ngɛ kɛ ha Yehowa a mi wa wawɛɛ. Jehanɛ hu ɔ, a yeɔ Yehowa asafo ɔ anɔkuale, nɛ enɛ ɔ ta wa tsui he wawɛɛ. A nɔ hyɛmi nɔ́ ɔ ha nɛ wa susu nɔ́ he je nɛ wa ngɛ Yehowa sɔmɔe ɔ he, nɛ e wo hemi kɛ yemi nɛ wa ngɛ ngɛ Yehowa mi ɔ mi he wami wawɛɛ. Nyɛmimɛ ɔmɛ ekomɛ po ngɛ nɛ a wehi kɛ a ngmɔ ní bɔ mɛ. Enɛ ɔ ha nɛ i ba na kaa he lo nya níhi ma nyɛ maa je wa dɛ ngɛ hɛngmɛfia mi. Wa ba na kaa huɛ bɔmi nɛ maa hi waa kɛ Yehowa wa kpɛti ɔ ji nɔ́ nɛ he hia pe kulaa. E ngɛ mi kaa níhi a mi wa ngɛ ma nɛ ɔ mi mohu lɛɛ, se nyɛmimɛ ɔmɛ tui níhi a he munyu nyanyaanya. Su nɛ ɔ nɛ nyɛmimɛ ɔmɛ je kpo ɔ ha nɛ wa na kaa e sa nɛ waa kɛ kã nɛ da haomihi kɛ si fɔfɔɛ kpahi a nya.
Foni ɔmɛ: 1. Reino nɛ e ngɛ magbɛ nɔ munyu tue kɛ ngɛ nihi nɛ a ya sa we ngɛ he ko be kpiti ɔ tsɔɔe. 2.  Nyɛminyumuhi nɛ a ngɛ níhi muɔɔe kɛ ngɛ ɛloplee wayoo ko mi.

Muɔ nɔ: Benɛ i ngɛ munyu tue kɛ tsɔɔ ni komɛ ngɛ wesa he ko

Hiɔ nɔ: Benɛ wa ya wo nyɛmimɛ ɔmɛ he wami nɛ wa ngɔ tsopahi kɛ ní kpahi nɛ maa hia mɛ ɔ kɛ ya ha mɛ ngɛ Dungu ngɛ Congo
A HA WƆ NÍ TSUMI EHE NGƐ ASIA

A kpale ha wɔ ní tsumi kpa ko nɛ wa hyɛ we blɔ. A de wɔ kaa wa ya sɔmɔ ngɛ Hong Kong asafo ɔ ní tsumi kɔni ɔ. Wa susuu we he gblee kaa be ko maa ba nɛ wa ma ya hi Asia! Se akɛnɛ Yehowa ye bua wɔ kɛ tsu ní tsumihi tsuo nɛ a kɛ wo wa dɛ he je ɔ, enɛ ɔ wo wɔ he wami nɛ wa kplɛɛ ní tsumi ehe nɛ ɔ nɔ. Ngɛ jeha 2013 ɔ mi ɔ, wa je wa huɛmɛ nɛ wa suɔ mɛ  wawɛɛ kɛ afɛu níhi nɛ ngɛ Afrika a he. Nɔ́ nɛ ɔ dɔ wɔ wawɛɛ ejakaa wa li nɔ́ nɛ maa ya nɔ ngɛ Asia.

E ma bi nɛ waa pee tsakemi nguahi loko wa ma nyɛ maa hi Hong Kong, ejakaa nihi hiɛ ngɛ lejɛ ɔ wawɛɛ, nɛ a je he slɔɔtoslɔɔtohi. E he wa ha wɔ wawɛɛ kaa wa maa kase Chinese. Se nyɛmimɛ ɔmɛ he wɔ atuu nɛ wa bua jɔ a niye ní ɔmɛ a he. Ní tsumi nɛ a tsuɔ ngɛ asafo ɔ ní tsumi kɔni ɔ yi ngɛ blie, nɛ asafo ɔ hia he ko nɛ kle. Ngɛ jamɛ a be ɔ mi nɔuu ɔ, tsu he jua bɔni wami ngɛ ma a mi. Enɛ ɔ he ɔ, Blɔ Tsɔɔmi Ajla Toli ɔmɛ kɛ nile ma nya si kaa a hla he kpa konɛ a jua asafo ɔ ní tsumi kɔni ɔ tsu ɔmɛ ekomɛ. Be bɔɔ se ngɛ jeha 2015 ɔ mi ɔ, a ha nɛ wa ya tsa wa sɔmɔmi ɔ nɔ ngɛ South Korea. Ngɛ lejɛ ɔ hu ɔ, e he wa ha wɔ kaa waa maa kase gbi nɛ a tuɔ ngɛ ma a mi ɔ. E ngɛ mi kaa wa nyɛ we Korea gbi ɔ tumi kpakpa ko mohu lɛɛ, se nyɛmimɛ ɔmɛ woɔ wɔ he wami nɛ a deɔ wɔ ke wa ngɛ mɔde bɔe wawɛɛ kɛ ngɛ gbi ɔ kasee.
Foni ɔmɛ: 1. Reino kɛ Lesli ngɛ Hong Kong. 2. Asafo ní tsumi kɔni nɛ ngɛ Korea.

Muɔ nɔ: Benɛ wa je si himi ehe sisi ngɛ Hong Kong

Hiɔ nɔ: Asafo ní tsumi kɔni nɛ ngɛ Korea
NÍHI NƐ WA KASE

Ke nubwɔ ji mo ngɛ he ko ɔ, e be gbɔjɔɔ kaa o ma ná huɛmɛ ehehi. Se wa ba na kaa ke wa fɔ nihi nine nɛ a ba slaa wɔ ɔ, e yeɔ bua wawɛɛ. Jã nɛ wa pee ɔ ha nɛ wa ná huɛmɛ amlɔ nɔuu. Wa ba na kaa e ngɛ mi kaa wɔ tsuo wa je he slɔɔtoslɔɔtohi mohu lɛɛ, se wa ji nimli kake. Jehanɛ hu ɔ, wa ba na kaa Yehowa bɔ wɔ nɛ́ wa bli wa tsui mi gbajaa nɛ wa je suɔmi kpo kɛ tsɔɔ nihi babauu.—2 Kor. 6:11.

Wa ba na hu kaa e sa nɛ waa na nihi kaa bɔ nɛ Yehowa naa mɛ ɔ, nɛ́ wa hla odasehi nɛ tsɔɔ kaa Yehowa suɔ wɔ nɛ e ngɛ wɔ blɔ tsɔɔe. Be fɛɛ be nɛ wa kɔni mi ma jɔ̃ loo wa maa nu he kaa wa nyɛmimɛ ɔmɛ a bua jɔɛ wa he ɔ, wa kpaleɔ kaneɔ sɛ womihi loo he wami womi munyu kpitikpitihi nɛ wa huɛmɛ ɔmɛ ngma kɛ ha wɔ ɔ. Ngɛ anɔkuale mi ɔ, Yehowa ha wa sɔlemihi a heto. E ha nɛ wa na kaa e suɔ wɔ, nɛ e wo wɔ he wami konɛ wa nyɛ nɛ wa tsu ní tsumi nɛ e kɛ wo wa dɛ ɔ.

Ngɛ jehahi nɛ be ɔ mi ɔ, i kɛ Lesli wa na kaa ke wa be deka po ɔ, e he hia nɛ wa ná be kɛ ha wa sibi. Wa na hu kaa ke wa tɔ̃ nɛ wa mwɔ wa sibi ɔ, e yeɔ bua wɔ, titli ɔ, ke wa ngɛ gbi ehe ko kasee. Daa gbɔkuɛ ɔ, wa bɔɔ mɔde kaa wa ma susu níhi nɛ wa bua jɔ he ngɛ ligbi ɔ mi ɔ he konɛ waa na Yehowa si ngɛ he.

Ngɛ anɔkuale mi ɔ, i he we yi gblee kaa ma nyɛ ma ba pee ma se sane kpakpa fiɛɛlɔ aloo ma ya hi ma kpahi a nɔ. Se níhi a si kpami nɛ i ná a ha nɛ i na kaa kɛ gu Yehowa yemi kɛ buami nɔ ɔ, wa ma nyɛ maa pee nɔ́ fɛɛ nɔ́. I kaiɔ munyu nɛ gbalɔ Yeremia tu ɔ. E de ke: ‘Yehowa, o sisi mi pɛ.’ (Yer. 20:7) Ngɛ anɔkuale mi ɔ, ní tsumihi babauu nɛ a kɛ wo wa dɛ nɛ wa hyɛ we blɔ, kɛ jɔɔmihi fuu nɛ wa ná a tsuo je Yehowa ngɔ. Yehowa ha nɛ oti nɛ i kɛ ma ye hɛ mi kaa ma hi ɛloplee mi kɛ hia blɔ ɔ ba mi niinɛ. Wa hi ɛloplee mi kɛ hia blɔ kɛ ya hehi fuu pe bɔ nɛ i susu kaa ma pee benɛ i ji jokuɛ ɔ po, nɛ wa ya slaa asafo ní tsumi kɔnihi ngɛ mahi fuu a nɔ. Ye bua jɔ wawɛɛ kaa Lesli fĩ ye se ngɛ ní tsumi slɔɔtohi tsuo nɛ a kɛ wo wa dɛ ɔ mi.

Wa kaiɔ be fɛɛ be kaa suɔmi nɛ wa ngɛ kɛ ha Yehowa a he je nɛ wa peeɔ ní nɛ ɔmɛ tsuo ɔ nɛ. Jɔɔmihi nɛ wa ngɛ náe mwɔnɛ ɔ ha nɛ wa na kaa ke e su be nɛ adesahi maa hi si kɛ ya neneene ɔ, wa bua maa jɔ wawɛɛ, ejakaa Yehowa ma bli e dɛ mi nɛ e ma ha nɛ ‘nɔ́ tsuaa nɔ́ nɛ ngɛ hɛ ngmengmle ɔ maa tɔ.’—La 145:16.



Si womihi kɛ ga womihi fuu ngɛ Baiblo ɔ mi. Eko ɔ, o suɔ nɛ o le níhi nɛ Baiblo ɔ tsɔɔ ɔ, se jamɛ a be ɔ mi nɔuu ɔ, e yee ha mo kaa o ma he Baiblo ɔ ye. Anɛ e sa nɛ o he si womihi kɛ ga womihi nɛ ngɛ blema womi nɛ ɔ mi ɔ ye lo? Anɛ e sa nɛ o he níhi nɛ Baiblo ɔ de kɛ kɔ bua jɔmi nɛ o ma ná amlɔ nɛ ɔ kɛ hwɔɔ se he ɔ ye lo? Nimli ayɔhi abɔ he ye, nɛ mo hu o ma nyɛ ma he ye.
1. Anɛ Baiblo ɔ mi munyu ɔmɛ ji anɔkuale aloo nyaziahi?

Munyuhi nɛ́ a ngma ngɛ Baiblo ɔ mi ɔ ji ‘anɔkuale munyuhi sɔuu.’ (Fiɛlɔ 12:10) Baiblo ɔ tu níhi nɛ ya nɔ nitsɛnitsɛ, kɛ nihi nɛ a hi si hyɛ ɔ a he munyu. (Kane Luka 1:3; 3:1, 2.) Yi nɔ sane ngmali kɛ nihi nɛ a tsuaa si kɛ hlaa níhi a mi ɔ ma nɔ mi kaa behi, kɛ nihi, kɛ mahi, kɛ níhi nɛ́ ya nɔ nɛ Baiblo ɔ tu a he munyu ɔ ji anɔkuale.
2. E ngɛ mi kaa Baiblo ɔ se kɛ mohu lɛɛ, se mɛni he je nɛ loloolo ɔ, e he ngɛ se nami ɔ?

Baiblo ɔ de níhi fuu nɛ́ jinɛ nihi nɛ a hi si blema a li. Kaa nɔ hyɛmi nɔ́ ɔ, e tu níhi nɛ kɔɔ je mi si kpami he ɔ he munyu. Nihi fuu je nɔ́ nɛ Baiblo ɔ de kɛ kɔ ní nɛ ɔmɛ a he ɔ he atsinyɛ. Se mwɔnɛ ɔ, níhi a mi hlami tsɔɔ kaa níhi nɛ Baiblo ɔ de ɔmɛ ji anɔkuale. E mi munyu ɔmɛ ji anɔkuale, nɛ a “ngɛ kɛ yaa neneene.”​—La 111:8.
3. Mɛni he je nɛ wa ma nyɛ ma he nɔ́ nɛ Baiblo ɔ de kɛ kɔ hwɔɔ se he ɔ maa ye?

Baiblo ɔ gba “níhi nɛ na we nɛ a ba lolo” ɔ po kɛ fɔ si. (Yesaya 46:10) E sɛ hlami nɛ e tu ní komɛ a he munyu kɛ fɔ si momoomo loko a ba mi. E tu níhi nɛ ngɛ nɔ yae ngɛ wa be nɛ ɔ mi ɔ he munyu fitsofitso kɛ fɔ si. Wa ma susu gbamihi nɛ ngɛ Baiblo ɔ mi ɔ ekomɛ a he ngɛ ní kasemi nɛ ɔ mi. Bɔ nɛ a plɛ kɛ ba mi ha a ngɛ nyakpɛ wawɛɛ!
 MOO KASE BABAUU

Moo kase bɔ nɛ Baiblo ɔ kɛ je mi si kpami kpaa gbi ha, nɛ o hyɛ nyakpɛ blɔ nɔ nɛ Baiblo ɔ mi gbami komɛ gu kɛ ba mi.
4. Baiblo ɔ kɛ je mi si kpami kpaa gbi

Blema a, nihi fuu susu kaa je ɔ maa si ngɛ nɔ́ ko nɔ. Mo je VIDEO ɔ.

VIDEO: Zugba a Kplaa Si Nɛ Nɔ́ Ko Hɛɛ We Lɛ (1:13)

Moo hyɛ nɔ́ nɛ a ngma ngɛ Hiob womi ɔ mi maa pee jeha 3,500 nɛ be ɔ. Nyɛɛ kane Hiob 26:7, nɛ nyɛ susu sane bimi nɛ ɔ he:

    Anɛ lingmi nɛ ɔ pɛ nɛ a ngma kaa je ɔ ‘kplaa si nɛ nɔ́ ko hɛɛ we lɛ’ lo, nɛ mɛni he je nɛ e ngɛ nyakpɛ ɔ?

Pu ɔ haa nɛ nyu nɛ ngɛ wo ɔ mi ɔ dɔɔ la bɔ nɛ sa, lɔ ɔ se ɔ, e tsakeɔ kɛ yaa kɔɔhiɔ mi nɛ e ya peeɔ bɔku. Pee se ɔ, e plɛɔ peeɔ hiɔmi, nɛ e nɛɔ kɛ pueɔ zugba a nɔ, nɛ e ya sɛɔ wo ɔ mi ekohu. Maa pee jeha 200 nɛ be ɔ loko je mi si kpali ba nu nyu he blɔ nya tomi nɛ ɔ sisi saminya. Se mo kadi nɔ́ nɛ Baiblo ɔ de jeha akpehi abɔ nɛ be ɔ. Nyɛɛ kane Hiob 36:27, 28, nɛ nyɛ susu sane bimihi nɛ nyɛɛ se nɛ ɔmɛ a he:

    Mɛni he je nɛ nyu he blɔ nya tomi nɛ a tsɔɔ mi kpiti nɛ ɔ ngɛ nyakpɛ ɔ?

    Anɛ ngmami nɛ ɔmɛ nɛ o kane ɔ ha we nɛ o he Baiblo ɔ ye wawɛɛ lo?

5. Baiblo ɔ gba ní komɛ nɛ a he hia nɛ a ya nɔ blema a kɛ fɔ si

Nyɛɛ kane Yesaya 44:27–45:2, nɛ nyɛ susu sane bimi nɛ ɔ he:

    Mɛni ji ní komɛ nɛ sa kadimi nɛ Baiblo ɔ gba kɛ fɔ si jeha 200 loko a kpata Babilon ma a hɛ mi?

Mo je VIDEO ɔ.

VIDEO: Baiblo ɔ Gba Babilon Hɛ Mi Kpatami ɔ Kɛ Fɔ Si (0:58)

 Yi nɔ sane tsɔɔ kaa Persia Matsɛ Sirus kɛ e tabo ɔ ya kpata Babilon ma a hɛ mi ngɛ jeha 539 ɔ mi loko a fɔ Kristo. A gba dɔ ha nyu nɛ bɔle ma a, nɛ nyu ɔ fã. Akɛnɛ a bli ma a agbo ɔmɛ kɛ fɔ si he je ɔ, ta buli ɔmɛ sɛ ma a mi, nɛ a ya ngɔ ma a be mi nɛ a kɛ ma a mi bi ɔmɛ hwui ta. Amlɔ nɛ ɔ, maa pee jeha 2,500 be, se loloolo ɔ, Babilon ma a pee ma doku. Mo kadi Baiblo ɔ gbami nɛ kɔɔ ma nɛ ɔ he ɔ.

Nyɛɛ kane Yesaya 13:19, 20, nɛ nyɛ susu sane bimi nɛ ɔ he:

    Kɛ gbami nɛ ɔ plɛ kɛ ba mi ha kɛɛ?

Babilon nɛ e pee ma doku ngɛ Iraq
Foni ɔmɛ: Níhi nɛ Baiblo ɔ gba kɛ fɔ si kaa a maa ya nɔ ngɛ ‘nyagbe ligbi ɔmɛ a mi.’ 1. We ko nɛ e ngɛ sãe. 2. Ta bulɔ ko nɛ e ngɛ tu fae. 3. Basabasa peemi ko te si, nɛ ma a mi bi ɔmɛ kɛ polisi ɔmɛ ngɛ kunɔ nɔe. 4. Nyumuhi enyɔ nɛ a ya ngɛ nyumu ko jue ngɛ tsuapo ko mi. 5. Ta buli kɛ a lɔle ko ya ngɛ tu fiaae ngɛ ma ko mi. 6. Nihi nɛ hwɔ ngɛ mɛ yee nɛ a bu guguɔ nya hami nɔ́ kɛ ngɛ mlɛe nɛ a ha mɛ niye ní. 7. Zugba nɛ e gbli kadokado nɛ e mi gba. 8. We ko nɛ hule pue si benɛ zugba mimiɛɛ.
6. Baiblo ɔ gba níhi nɛ ngɛ nɔ yae mwɔnɛ ɔ kɛ fɔ si

Baiblo ɔ ha nɛ wa le kaa wa ngɛ “nyagbe ligbi ɔmɛ” a mi. (2 Timoteo 3:1) Mo kadi nɔ́ nɛ Baiblo ɔ de kɛ kɔ níhi nɛ maa ya nɔ ngɛ wa be nɛ ɔ mi ɔ he.

Nyɛɛ kane Mateo 24:6, 7, nɛ nyɛ susu sane bimi nɛ ɔ he:

    Mɛni ji ní titli komɛ nɛ Baiblo ɔ de ke a maa ya nɔ ngɛ nyagbe ligbi nɛ ɔmɛ a mi?

Nyɛɛ kane 2 Timoteo 3:​1-5, nɛ nyɛ susu sane bimihi nɛ nyɛɛ se nɛ ɔmɛ a he:

    Mɛni suhi nɛ Baiblo ɔ tsɔɔ kaa nihi ma je kpo ngɛ nyagbe ligbi ɔmɛ a mi?

    Su nɛ ɔmɛ a kpɛti te nɛɛ nɛ o naa nɛ nihi jeɔ kpo?

NI KOMƐ DEƆ KE: “Nyaziahi kɛ lakpa munyuhi sɔuu nɛ ngɛ Baiblo ɔ mi.”

    Mɛni ji nɔ́ tutuutu nɛ haa nɛ o náa nɔ mi mami kaa o ma nyɛ ma he Baiblo ɔ maa ye?

 NYA MWƆMI

Yi nɔ sanehi, je mi si kpami, kɛ gbamihi tsuo tsɔɔ kaa o ma nyɛ ma he Baiblo ɔ maa ye.


KƐ HA NIHEWI KƐ YIHEWI
12: Ngɔɔ Otihi Kɛ Ma O Hɛ Mi
NƆ́ NƐ E TSƆƆ

Ke a ke nɔ ko kɛ otihi ma e hɛ mi ɔ, pi nɔ́ ko nɛ e ná nɛ e nine su nɔ kɛkɛ. Mohu ɔ, e biɔ blɔ nya tomi, tsakemi peemi, kɛ mɔde bɔmi konɛ o nyɛ nɛ o su he.

Wa ngɛ oti slɔɔtohi etɛ. Lɔ ɔ mɛ ji: be kpiti nɔ́ (o ma nyɛ maa ngɔ ligbi bɔɔ loo otsi bɔɔ ko kɛ su he), nɔ́ nɛ maa kɛ bɔɔ (o ma nyɛ maa ngɔ nyɔhiɔhi kɛ su he), kɛ be gagaa nɔ́ (o ma nyɛ maa ngɔ jeha kake loo nɔ́ nɛ pe jã kɛ su he.) Loko o ma nyɛ su nyagbe oti ɔ he ɔ, ja o su oti enyɔ nɛ sɛ hlami ɔmɛ a he.
NƆ́ HE JE NƐ E HE HIA

Ke o su otihi nɛ o kɛ ma o hɛ mi ɔ he ɔ, e haa nɛ o nɔ gbagba tee, nɛ huɛ bɔmi nɛ ngɛ o kɛ ni kpahi nyɛ kpɛti ɔ mi waa, nɛ o náa bua jɔmi wawɛɛ.

O ma ná o mi hemi kɛ yemi: Ke o ngɔ oti nyafinyafihi kɛ ma o hɛ mi nɛ o nyɛ nɛ o su a he ɔ, lɔ ɔ haa nɛ o náa hemi kɛ yemi kaa o ma nyɛ maa su oti nguahi hu a he. Lɔ ɔ hu haa nɛ o kɛ kã daa nyagbahi nɛ o kɛ kpeɔ daa ligbi ɔmɛ a nya. Kaa nɔ hyɛmi nɔ́ ɔ, o ma nyɛ maa da juami bi a nɔ nyɛmi nya.

O ma ná huɛmɛ: Nihi a bua jɔɔ kaa a kɛ nɔ ko nɛ e kɛ otihi maa e hɛ mi, nɛ e bɔɔ mɔde kaa e maa su a he ɔ maa bɔ. Ke o kɛ nɔ ko nɛ otihi nɛ o kɛ ma o hɛ mi ɔ nɔuu nɛ lɛ hu e kɛ ma e hɛ mi ngɛ bɔe ɔ, e haa nɛ nyɛ huɛ bɔmi ɔ mi waa, ejakaa nyɛ bɔɔ mɔde kaa nyɛ maa pee kake kɛ tsu otihi nɛ nyɛɛ kɛ ma nyɛ hɛ mi ɔ he ní.

O ma ná bua jɔmi: Ke o kɛ otihi ma o hɛ mi nɛ o su a he ɔ, e haa nɛ o tsui nɔɔ o mi.

    “I suɔ kaa i kɛ otihi maa ma ye hɛ mi. Jã nɛ i peeɔ ɔ haa nɛ i kɛ ye juɛmi maa nɔ́ ko peemi nɔ be fɛɛ be, nɛ i bɔɔ mɔde kaa ma su he. Nɛ ke o nyɛ nɛ o su oti ko he ɔ, e haa nɛ o bua jɔɔ nɛ o tsui nɔɔ o mi, nɛ o nyɛɔ deɔ ke, ‘Ei, i nyɛ nɛ i tsu he ní! I nyɛ nɛ i pee nɔ́ nɛ i to kaa ma pee ɔ.’”​—Christopher.

BAIBLO SISI TOMI MLAA: “Nɔ nɛ slaa kɔɔhiɔ ɔ, e du we ní; nɔ nɛ hyɛɛ bɔku mi ɔ, e kpa we ní.”​—Fiɛlɔ 11:4.
NƆ́ NƐ O MA NYƐ MAA PEE

Moo pee níhi nɛ nyɛɛ se nɛ ɔmɛ konɛ o nyɛ nɛ o su otihi nɛ o kɛ ma o hɛ mi ɔ he.

Moo ngma otihi nɛ o kɛ ma o hɛ mi ɔmɛ. Moo ngma otihi nɛ o suɔ kaa o maa su a he ɔmɛ, nɛ o kadi ní nɛmɛ nɛ o suɔ kaa o maa su a he kekle ɔ.

Moo to blɔ nya. Ngɛ oti ɔ eko fɛɛ eko blɔ fa mi ɔ, moo:

    To be nɛ o suɔ nɛ o maa su he.

    Ngmaa níhi nɛ o maa pee konɛ o nyɛ nɛ o su he.

    Hyɛ blɔ kaa o kɛ blɔ tsimi níhi maa kpe, nɛ́ o hla blɔ nɔ nɛ o maa gu kɛ tsu a he ní.

Pee he nɔ́ ko. Koo mlɛ kaa níhi a mi nɛ hi ha mo loko o je oti nɛ o kɛ ma o hɛ mi ɔ he ní tsumi sisi. Mo bi o he ke, ‘Mɛni ji kekleekle nɔ́ nɛ e sa kaa ma pee konɛ ma nyɛ nɛ ma su oti nɛ ɔ he?’ Nɛ́ o je e peemi sisi. Mo kadi bɔ nɛ o ngɛ o hɛ mi yae ha a kɛ fɔ si.

BAIBLO SISI TOMI MLAA: “Nɔ nɛ bɔɔ mɔde kɛ toɔ níhi a he blɔ nya saminya a, e náa ní babauu.”​—Abɛ 21:5.
