NUSƆSRƆ̃NYATI 25
Hamemetsitsiwo—Misrɔ̃ Gideon Ƒe Kpɔɖeŋua

“Ɣeyiɣi mele asinye be maƒo nu tso Gideon kple [ame] bubuawo ŋu o.”—HEB. 11:32.

HADZIDZI 124 Míawɔ Nuteƒe Ðaa

NYA VEVIAWO a

1. Le 1 Petro 5:2 ƒe nya nua, dɔ vevi kae wòhiã be hamemetsitsiwo nawɔ?

 YEHOWA de dɔ asi na hamemetsitsiwo be woalé be na yeƒe alẽ xɔasiawo. Hamemetsitsi dovevienu siawo dea asixɔxɔ mɔnukpɔkpɔ si su wo si be woasubɔ wo nɔviwo ŋu; wonye ‘lãkplɔvi siwo doa vevie dɔ léa be na alẽhaa.’ (Yer. 23:4; xlẽ 1 Petro 5:2.) Dzidzɔ gã wònye na mí be ŋutsu dovevienu siawo le mía si le hamea me.

2. Kuxi kawoe hamemetsitsi aɖewo doa goe?

2 Hamemetsitsiwo doa go kuxi geɖe le woƒe dɔa me. Le nyateƒe mea, beléle na hamea bia dɔ geɖe ŋutɔ. Hamemetsitsi aɖe si le Amerika, si ŋkɔe nye Tony, de dzesii be ehiã be yeada asɔ le dɔ agbɔsɔsɔ si yelɔ̃na xɔnaa me. Eɖe eme be: “Esi corona dɔvɔ̃a dze egɔmea, meku kutri wɔ dɔ geɖe be mawɔ ɖoɖo ɖe kpekpeawo kple gbeadzi ŋu. Gake aleke kee medze agbagbae o, dɔ geɖe li wòle be mawɔ ɣesiaɣi. Vivivia, nyemegava nɔ fɔ lém ɖe Biblia xexlẽ, ɖokuisinusɔsrɔ̃ kple gbedodoɖa ŋu o.” Nɔviŋutsu Ilir si hã nye hamemetsitsi le Kosovo do go kuxi bubu. Esi wònɔ nuto aɖe si me wonɔ aʋa wɔm lea, esesẽ nɛ be wòawɔ ɖe habɔbɔa ƒe mɔfiamewo dzi. Egblɔ be: “Esi alɔdzedɔwɔƒea bia tso asinye be makpe ɖe nɔvi siwo le afi si aʋaa nu sẽ le ŋua, esia do nye dzinɔameƒo kpɔ. Vɔvɔ̃ ɖom, eye wòwɔ nam be mɔfiame ma mesɔ o.” Esesẽ na Tim, si nye dutanyanyuigblɔla le Asia, be wòawɔ nu siwo katã wòle be wòawɔ gbe sia gbe. Egblɔ be: “Ɣeaɖewoɣia, nu tea ŋunye belibeli.” Nu kae akpe ɖe hamemetsitsi siwo le kuxi mawo tɔgbi me tom ŋu?

3. Nu kae míate ŋu asrɔ̃ tso Ʋɔnudrɔ̃la Gideon ƒe kpɔɖeŋua me?

 3 Ʋɔnudrɔ̃la Gideon ƒe kpɔɖeŋua ate ŋu akpe ɖe hamemetsitsiwo ŋu. (Heb. 6:12; 11:32) Gideon kplɔ Mawu ƒe amewo eye wòkpɔ wo ta. (Ʋɔn. 2:16; 1 Kron. 17:6) Abe Gideon enea, woɖo hamemetsitsiwo hã be woalé be na Mawu ƒe amewo le ɣeyiɣi sesẽ siawo me. (Dɔw. 20:28; 2 Tim. 3:1) Hamemetsitsiwo ate ŋu asrɔ̃ nu geɖe tso Gideon ƒe ɖokuibɔbɔ, toɖoɖo, kple dzidodo me. Eƒe kpɔɖeŋua ate ŋu akpe ɖe ame siwo menye hamemetsitsi o hã ŋu be woayi edzi ade asixɔxɔ hamemetsitsiwo ŋu eye woakpe asi ɖe wo ŋu.—Heb. 13:17.
NE WODO WÒ ÐOKUIBƆBƆ KPƆ

4. Aleke Gideon ɖe ɖokuibɔbɔ fiae?

4 Gideon nya afi si eƒe ŋutete se ɖo eye wòbɔbɔ eɖokui. b Esi Yehowa ƒe dɔla gblɔ na Gideon be Yehowa tiae be wòaɖe Israel tso Midiantɔwo si mea, eɖo eŋu ɖokuibɔbɔtɔe be: “Hlɔ̃ si me metso ye nye suetɔ le Manase, eye nyee nye ame tsɛtɔ kekeake le fofonye ƒe me.” (Ʋɔn. 6:15) Gideon se le eɖokui me be yemedze awɔ dɔ ma o, gake Yehowa ya nya be ate ŋu awɔe. Yehowa kpe ɖe eŋu wòwɔ eƒe dɔdeasia wu enu dzidzedzetɔe.

5. Nɔnɔme kawo mee wòate ŋu asesẽ na hamemetsitsi le be wòabɔbɔ eɖokui alo anya afi si eƒe ŋutete se ɖo?

5 Hamemetsitsiwo dzea agbagba be yewoabɔbɔ yewo ɖokuiwo le nu sia nu me. (Mika 6:8; Dɔw. 20:18, 19) Womeƒoa adegbe le nu siwo wote ŋu wɔ ta o, eye womebunɛ hã be yewomele ɖeke me o le yewoƒe gbɔdzɔgbɔdzɔwo ta o. Gake ɣeaɖewoɣia, esesẽna na hamemetsitsiwo be woabɔbɔ wo ɖokuiwo alo anya afi si woƒe ŋutete se ɖo. Le kpɔɖeŋu me, hamemetsitsi aɖe alɔ̃ axɔ dɔdeasi geɖe, gake ate ŋu asesẽ nɛ be wòawɔ wo katã. Alo ate ŋu adzɔ be amewo nakpɔ kpɔgblɔe le ale si wòwɔ dɔ aɖe ŋu alo woakafui ɖe dɔ aɖe si wòwɔ ta. Nu kae hamemetsitsiwo ate ŋu asrɔ̃ tso Gideon gbɔ si akpe ɖe wo ŋu le nɔnɔme mawo tɔgbi me?
Hamemetsitsi aɖe le afi si wodana ɖaseɖikekeviwo kple wo ŋu nuwo ɖoa fiam nɔviŋutsu aɖe.

Hamemetsitsi aɖe srɔ̃ Gideon ƒe ɖokuibɔbɔ eye wòbia be woakpe ɖe ye ŋu yeanya ale si yeakpɔ dutoƒoɖaseɖiɖidɔa dzi (Kpɔ memama 6 lia)

6. Nu kae hamemetsitsiwo ate ŋu asrɔ̃ tso Gideon ƒe ɖokuibɔbɔa me? (Kpɔ fotoa hã.)

 6 Bia kpekpeɖeŋu. Ame si nya afi si eƒe ŋutete se ɖo dea dzesii be nanewo li yemate ŋu awɔ le ye ɖokui si o. Esi Gideon nya afi si eƒe ŋutete se ɖo taa, ebia kpekpeɖeŋu. (Ʋɔn. 6:27, 35; 7:24) Hamemetsitsi siwo dze aɖaŋu hã wɔnɛ nenema. Tony, si ŋu míeƒo nu tsoe va yi ɖe eme be: “Hehe si mexɔ le ɖevime wɔe be melɔ̃na xɔa dɔ wòsɔa gbɔ wu esi mate ŋu awɔ. Eya ta meɖoe be míadzro nyati si nye ɖokuibɔbɔ me le míaƒe ƒometadedeagu me, eye mebia srɔ̃nye be wòagblɔ akpa siwo wòkpɔ be magate ŋu adze agbagba lea nam. Medzro video si nye Na Hehe Amewo, Ka Ðe Wo Dzi, Eye Nàna Ŋusẽ Wo, Abe Ale Si Yesu Wɔe Ene hã me le jw.org.” Esia na be Tony de dɔ ame bubuwo hã si be woakpe ɖe ye ŋu. Nu kae do tso eme? Tony gblɔ be: “Míete ŋu le hamea ƒe dɔwo gbɔ kpɔm eye ɣeyiɣi geɖe va le asinye metsɔ doa ŋusẽ nye kple Yehowa dome ƒomedodoa.”

7. Aleke hamemetsitsiwo ate ŋu asrɔ̃ Gideon ƒe kpɔɖeŋua ne wokpɔ kpɔgblɔe le nu si nèwɔ ŋu? (Yakobo 3:13)

7 Wɔ nu tufafatɔe ne wokpɔ kpɔgblɔe le nu si nèwɔ ŋu. Esia ate ŋu anye kuxi na hamemetsitsiwo. Gake Gideon ƒe kpɔɖeŋua ate ŋu akpe ɖe wo ŋu. Gideon nya be yemede blibo o, ta esi Efrayimtɔwo he nya ɖe eŋua, eɖo eŋu tufafatɔe. (Ʋɔn. 8:1-3) Gideon meɖo nya ŋu le dziku me o, ke boŋ eɖo to wo ɖokuibɔbɔtɔe eye wòkpɔ nyaa gbɔ ŋuɖɔɖotɔe si wɔe be woƒe dzi dze eme. Hamemetsitsi siwo dze aɖaŋu srɔ̃a Gideon ƒe kpɔɖeŋua le mɔ sia nu be woɖoa to nyuie eye woɖoa nya ŋu tufafatɔe ne wokpɔ kpɔgblɔe le nu si wowɔ ŋu. (Xlẽ Yakobo 3:13.) Esia wɔnɛ be ŋutifafa nɔa hamea me.

8. Aleke wòle be hamemetsitsiwo nawɔ nui ne wokafu wo? Gblɔ eƒe kpɔɖeŋu.

8 Tsɔ kafukafua na Yehowa. Esi Gideon ɖu Midiantɔwo dzi eye wokafuia, etsɔ kafukafua na Yehowa. (Ʋɔn. 8:22, 23) Aleke ame siwo le agbanɔamedzinɔƒewo ate ŋu asrɔ̃ Gideon? Ne wowɔ nane eye wokafu woa, ele be woatsɔ kafukafua ana Yehowa. (1 Kor. 4:6, 7) Le kpɔɖeŋu me, ne wokafu hamemetsitsi aɖe le ale si wòfia nui taa, ate ŋu ahe susu ayi afi si nufiamea tso, si nye Mawu ƒe Nyaa alo hehe si Yehowa ƒe habɔbɔa nae dzi. Ɣeaɖewoɣia, anyo be hamemetsitsiwo nade ŋugble akpɔe ɖa be ɖe yewole susu hem va yewo ɖokui dzi fũu akpa hã. Bu hamemetsitsi aɖe si ŋkɔe nye Timothy ŋu kpɔ. Esi woɖoe hamemetsitsia, elɔ̃a dutoƒonuƒowo ƒoƒo. Egblɔ be: “Mezãa ŋgɔdonya kple kpɔɖeŋu legbee siwo awɔ dɔ ɖe nyaselawo dzi. Esia nana amewo kafuam, gake nublanuitɔea, dzinye koe amewo ƒe susu nɔna, ke menye Biblia alo Yehowa dzi o.” Ɣeyiɣi aɖe megbea, Timothy de dzesii be ehiã be yeatrɔ asi le ale si yefiaa nui ŋu ale be yeagahe susu ava ye ɖokui dzi fũu o. (Lod. 27:21) Nu kae do tso eme? Eɖe eme be: “Fifia, nɔviwo gblɔa ale si nye nuƒoa te wo ɖe Yehowa ŋu, ale si wòkpe ɖe wo ŋu wonɔ te ɖe kuxi aɖe nu alo na wote ŋu ɖu tetekpɔ aɖe dzia nam. Nya siawo nana dzi dzɔam geɖe wu kafukafu siwo mexɔ va yi.”
NE ESESẼ NA WÒ BE NÀÐO TO ALO DZI NANƆ ƑOWÒ
Gideon le Israel ŋutsu siwo le tsi nom le tɔ aɖe to la kpɔm. Ŋutsuawo dometɔ ɖeka ku tsia kple asi le nonom, eye ame susɔeawo dze klo kpe nu ɖe tsia me.

Gideon ɖo to Yehowa eye wòtia eƒe asrafo gbogboawo dometɔ 300 siwo ɖee fia be yewole ŋudzɔ (Kpɔ memama 9 lia)

9. Aleke wodo Gideon ƒe toɖoɖo kple dzinɔameƒo kpɔe? (Kpɔ nɔnɔmetata si le akpaa dzi.)

9 Esi Mawu ɖo Gideon ʋɔnudrɔ̃lae la, ehiã be wòaɖo to eye dzi nanɔ eƒo. Le kpɔɖeŋu me, ede dɔ aɖe si me afɔku lea esi be wòagbã vɔsamlekpui si fofoa ɖi na  Baal. (Ʋɔn. 6:25, 26) Emegbe esi Gideon ƒo asrafowo nu ƒua, Yehowa gblɔ nɛ zi eve sɔŋ be wòaɖe wo dzi akpɔtɔ. (Ʋɔn. 7:2-7) Mlɔebaa, Yehowa gblɔ nɛ be wòadze futɔwo ƒe asaɖa dzi le zã me.—Ʋɔn. 7:9-11.

10. Nu kae ate ŋu ana wòasesẽ na hamemetsitsi aɖe be wòaɖo to?

10 Ele be hamemetsitsiwo ‘nalɔ̃ faa aɖo to.’ (Yak. 3:17) Hamemetsitsi si ɖoa to wɔna ɖe Ŋɔŋlɔawo ƒe mɔfiame kple mɔfiame si tso Mawu ƒe habɔbɔa gbɔ dzi. Etoa esia dzi ɖoa kpɔɖeŋu ɖi na ame bubuwo. Ke hã, ate ŋu asesẽ nɛ ɣeaɖewoɣi be wòaɖo to. Le kpɔɖeŋu me, ne mɔfiameawo sɔ gbɔ alo sẽe kple sẽe ko wogatrɔ asi le wo ŋua, ate ŋu asesẽ nɛ be wòawɔ ɖe wo dzi. Le go aɖewo mea, ɖewohĩ abia eɖokui be, ‘Ðe susu le mɔfiame siawo mea?’ Alo woabia tso esi be wòawɔ dɔ aɖe si ate ŋu ade eƒe ablɔɖe afɔku me. Ne edzɔ alea, aleke hamemetsitsiwo ate ŋu asrɔ̃ Gideon ƒe toɖoɖo?

11. Nu kae akpe ɖe hamemetsitsiwo ŋu be woawɔ ɖe mɔfiamewo dzi?

11 Ðo to mɔfiamewo nyuie eye nàwɔ ɖe wo dzi. Mawu na mɔfiame Gideon ku ɖe ale si wòagbã fofoa ƒe vɔsamlekpui, teƒe si wòaɖi vɔsamlekpui yeye ɖo na Yehowa, kple lã siwo wòatsɔ asa vɔ le edzi ŋu. Gideon meto nyatoƒoe le mɔfiame siwo wonae ŋu o; ewɔ ɖe wo dzi pɛpɛpɛ. Egbea hãa, Yehowa ƒe habɔbɔa toa lɛtawo kple gbeƒãɖeɖewo dzi naa mɔfiame vovovowo hamemetsitsiwo. Mɔfiame siawo kpena ɖe mía ŋu míenɔa dedie eye mía kple Yehowa dome nɔa kplikplikpli. Míelɔ̃ hamemetsitsiwo ɖe ale si wodzea agbagba be yewoawɔ ɖe teokrasimɔfiamewo dzi nuteƒewɔwɔtɔe ta. Esia ɖea vi na hame bliboa.—Ps. 119:112.

12. Aleke hamemetsitsiwo ate ŋu awɔ ɖe mɔfiame si dze le Hebritɔwo 13:17 dzi ne wotrɔ asi le teokrasimɔfiamewo ŋu?

12 Lɔ̃ faa nàwɔ tɔtrɔwo. Ðo ŋku edzi be Yehowa bia tso Gideon si be wòaɖo asrafo akpa gãtɔ ɖe aƒe. (Ʋɔn. 7:8) Ate ŋu asusui be, ‘Ðe tɔtrɔ sia hiã ŋutɔŋutɔa? Aɖe via?’ Ke hã, Gideon ɖo to. Egbea, hamemetsitsiwo srɔ̃a Gideon ƒe kpɔɖeŋua eye wowɔna ɖe tɔtrɔ siwo habɔbɔa wɔa dzi. (Xlẽ Hebritɔwo 13:17.) Le kpɔɖeŋu me, le ƒe 2014 mea, Dɔdzikpɔhaa trɔ asi le ale si woadzɔ ga atsɔ atu Fiaɖuƒe Akpata kple Takpexɔwo ŋu. (2 Kor. 8:12-14) Womagado ga na hamewo be woatsɔ atu Fiaɖuƒe Akpata eye emegbe woava xee o. Fifiaa, hame siwo le xexea me godooa dzɔa nu be woatsɔ atu Fiaɖuƒe Akpatawo kple Takpexɔwo le afi si wohiã le, ne hame aɖe ƒe nudzɔdzɔwo le sue gɔ̃ hã. Esi José se tɔtrɔ si habɔbɔa wɔa, esusu be ɖoɖo ma mawɔ dɔ o, eya ta egblɔ be: ‘Womete ŋu le Fiaɖuƒe Akpata ɖeka gɔ̃  hã tu ge o. Menye nenemae nuwo yia edzi le mía gbɔ o.’ Nu kae kpe ɖe José ŋu wòkpe asi ɖe ɖoɖo sia ŋu? Egblɔ be: “Nya siwo dze le Lododowo 3:5, 6 ɖo ŋku edzi nam be maɖo ŋu ɖe Yehowa ŋu. Nu siwo do tso emea wɔ nuku nam ŋutɔ! Ðoɖo yeyea wɔe be míele Fiaɖuƒe Akpata geɖewo tum fifia. Eye míaƒe nudzɔdzɔwo le vi ɖem na nɔviwo katã ale be nuwo nada asɔ.”
Nɔviŋutsu aɖe si do aƒemewu le ɖase ɖim na ŋutsu aɖe le ʋutɔɖoƒe aɖe. Polis aɖe le wo megbe ɖaa.

Ne woɖo asi míaƒe dɔa dzi hãa, míate ŋu aɖi ɖase dzinɔameƒotɔe (Kpɔ memama 13 lia)

13. (a) Nu ka dzie Gideon ka ɖo? (b) Aleke hamemetsitsiwo ate ŋu asrɔ̃ eƒe kpɔɖeŋua? (Kpɔ fotoa hã.)

13 Dzi nenɔ ƒowò nàwɔ Yehowa ƒe lɔlɔ̃nu. Gideon ɖo to Yehowa togbɔ be enɔ vɔvɔ̃m eye afɔku nɔ dɔ si wode esi me hã. (Ʋɔn. 9:17) Gideon nya be Yehowa li kpli ye, eya ta eka ɖe edzi bliboe be akpe ɖe ye ŋu yeakpɔ eƒe amewo ta. Hamemetsitsi siwo le dukɔ siwo me woɖo asi míaƒe dɔa dzi lea srɔ̃a Gideon ƒe kpɔɖeŋu. Dzi nɔa wo ƒo woxɔa ŋgɔ le kpekpeawo kple gbeadzisubɔsubɔdɔa me, togbɔ be woate ŋu alé wo alo abia gbe wo, dɔ nagblẽ na wo, alo woasẽ ŋuta le wo ŋu hã. c Le xaxa gãa mea, ahiã be dzi nanɔ hamemetsitsiwo ƒo woawɔ ɖe mɔfiame siwo woaxɔ dzi, ne esia wɔwɔ asesẽ gɔ̃ hã. Mɔfiame siawo ate ŋu aku ɖe ale si míaɖe gbeƒã ʋɔnudrɔ̃gbedeasi si le abe kpetsi ene kple nu si míawɔ be míatsi agbe le Gog si tso Magog ƒe amedzidzedzea me ŋu.—Eze. 38:18; Nyaɖ. 16:21.
NE ESESẼ NA WÒ BE NÀDO DZI

14. Nu ka tae menɔ bɔbɔe na Gideon be wòado dzi o?

14 Dɔ si Yehowa de Gideon si be wòanye ʋɔnudrɔ̃laa nye dɔ sesẽ. Esi Midiantɔwo si le aʋa si wowɔ le zã me nua, Gideon ti wo yome tso Yezreel Balia me kaka va ɖo Yordan-tɔsisi si avewo anya ƒo xlãe to. (Ʋɔn. 7:22) Ðe Gideon dzudzɔ wo yome titi esi wòɖo tɔa toa? Kura o! Togbɔ be ɖeɖi te eya kple ame 300-awo ŋu hãa, wotso tɔa eye woyi edzi ti Midiantɔawo  yome va se ɖe esime wotu wo, eye woɖu wo dzi.—Ʋɔn. 8:4-12.

15. Nu kawoe nana nu tea hamemetsitsiwo ŋu ɣeaɖewoɣi?

15 Ɣeaɖewoɣia, ɖeɖi tea hamemetsitsiwo ŋu belibeli le hamea ƒe dɔwo kple beléle na woƒe ƒomea ta. Ne edzɔa alea, aleke hamemetsitsiwo ate ŋu asrɔ̃ Gideon ƒe kpɔɖeŋua?
Hamemetsitsi aɖe le Biblia zãm tsɔ le dzi dem ƒo na atsu kple asi aɖe. Ðetugbui aɖe le dɔbadzi le wo gbɔ.

Hamemetsitsi lɔ̃amewo doa ŋusẽ nɔvi siwo hiã kpekpeɖeŋu (Kpɔ memama 16-17 lia)

16-17. Nu kae kpe ɖe Gideon ŋu be wòte ŋu yi dɔa dzi? Nu ka dzie hamemetsitsiwo ate ŋu aka ɖo? (Yesaya 40:28-31) (Kpɔ fotoa hã.)

16 Ka ɖe edzi be Yehowa ado ŋusẽ wò. Gideon ka ɖe edzi be Yehowa ado ŋusẽ ye, eye Yehowa do ŋusẽe hã. (Ʋɔn. 6:14, 34) Gbe ɖekaa, Gideon kple eŋumewo ƒu du ti Midian-fia eve siwo nɔ kposɔwo dzi yome. (Ʋɔn. 8:12, 21) Gake Mawu kpe ɖe Israel-vi siawo ŋu wotu wo eye woɖu wo dzi le aʋa me. Hamemetsitsiwo hã ate ŋu aɖo ŋu ɖe Yehowa, ‘ame si ŋu ɖeɖi metena o,’ ŋu. Ana ŋusẽ si wohiã la wo ɣesiaɣi.—Xlẽ Yesaya 40:28-31.

17 Matthew nye Kɔdzi Kadododzikpɔkɔmiti me tɔ. Nu kae kpe ɖe eŋu wòte ŋu yi eƒe dɔa dzi eye mena ta o? Egblɔ be: “Mekpɔ nya siwo dze le Filipitɔwo 4:13 ƒe nyateƒenyenye dze sii. Zi geɖe ne nu te ŋunye eye mese le ɖokuinye me be nyemagate ŋu ayi dɔa dzi oa, medoa gbe ɖa vevie ɖea kuku na Mawu be wòado ŋusẽm mayi edzi akpe ɖe nɔvinyewo ŋu. Le ɣeyiɣi mawo mea, mekpɔnɛ be Yehowa tsɔ eƒe gbɔgbɔa le ŋusẽ domem be mayi dɔa dzi.” Abe Gideon enea, míaƒe hamemetsitsiwo wɔa dɔ sesĩe tsɔ léa be na Yehowa ƒe amewo togbɔ be esia wɔwɔ mele bɔbɔe ɣesiaɣi o hã. Ehiã be woade dzesii be menye nu sia nu si yewodi be yewoawɔe woate ŋu awɔ o ya. Ke hã, woate ŋu aka ɖe edzi be Yehowa ase yewoƒe kokoƒoƒo eye wòado ŋusẽ yewo be yewoayi edzi awɔ dɔa.—Ps. 116:1; Flp. 2:13.

18. Aleke hamemetsitsiwo ate ŋu asrɔ̃ Gideon ƒe kpɔɖeŋua?

18 Nu geɖe li hamemetsitsiwo ate ŋu asrɔ̃ tso Gideon ƒe kpɔɖeŋua me egbea. Ahiã be hamemetsitsiwo nada asɔ le dɔ agbɔsɔsɔ si woalɔ̃ axɔ me eye woabɔbɔ wo ɖokui ne wokpɔ kpɔgblɔe le nu si wowɔ ŋu alo wokafu wo. Ehiã be dzi nanɔ wo ƒo eye woawɔ ɖe teokrasimɔfiamewo dzi, vevietɔ esi nuɖoanyi sia ƒe nuwuwu le aƒe tum. Ehiã be woaka ɖe edzi be kuxi ka kee yewoado goe o, Mawu ate ŋu ado ŋusẽ yewo. Le nyateƒe mea, míedea asixɔxɔ alẽkplɔla dovevienu siawo ŋu eye ‘míedea bubu wo ŋu vevie.’—Flp. 2:29.

Susumedɔléle Le Fu Ðem Na Amewo Le Xexea Me Godoo


“Metsia dzi le ɖokuinye me vie ɣesiaɣi, ne nye ɖeka menɔ anyi ɖe xɔ me gɔ̃ hã.”

“Ne dzi nye dzɔm ŋutɔa, metsia dzi vie elabe menya be ɣesiaɣi si dzi nye dzɔm nenemaa, eteƒe medidina o ko megaléa blanui vevie.”

“Medzea agbagba be mabu nu siwo le dzɔdzɔm egbea ko ŋu, gake kaka makpɔa, meva nɔa nu bubu geɖewo ŋu bum.”

Nya siawoe ame siwo susumedɔlélewo le fu ɖem na gblɔ. Ðe wò ŋutɔ alo wò ame vevi aɖe le nɔnɔme sia me toma?

Ne nenema yea, ka ɖe edzi be menye wò ɖeka koe o. Susumedɔléle le nu gblẽm le ame geɖe ŋu egbea, eɖanye woawo ŋutɔ ŋu loo alo woƒe ame veviwo ŋu.

Ðikeke mele eme o be míele ‘ɣeyiɣi sesẽ siwo me nɔnɔ sesẽa’ me, eye esia nana nu tena ɖe ame geɖe dzi. (2 Timoteo 3:1) Numekuku aɖe ɖee fia be le xexea me godooa, ame ɖeka le enyi me le susumedɔ aɖe lém. Le ƒe 2020 mea, corona dɔvɔ̃a wɔe be ame siwo le dzimaɖitsitsidɔ lém ƒe xexlẽme dzi ɖe edzi abe miliɔn 78 ene, eye ame siwo le blanuiléledɔ sesẽwo lém ƒe xexlẽme hã dzi ɖe edzi nenema.

Ele vevie be míanya ame siwo le dɔ siawo lém ƒe xexlẽme ya. Gake nu si gale vevie wue nye be míanya nu si ate ŋu akpe ɖe wò kple wò ame veviwo ŋu be miaƒe dzi nadze eme ale si wòanya wɔ.
Nu kae wòfia be ame ƒe susu me nadze akɔ anyi?

Ame si ƒe susu me dze akɔ anyia sena le eɖokui me be yeli nyuie eye naneke mele fu ɖem na yeƒe susu o. Etea ŋu nɔa te ɖe gbe sia gbe hloloetsotsowo nu, ewɔa dɔ nyuie eye wòkpɔnɛ be yeƒe dzi dze eme le agbe me.
Susumedɔléle . . . 

    MENYE ame ŋutɔ gbɔe wòtso o.

    ENYE lãmegbegblẽ si nana nu tena ɖe ame dzi vevie eye wòkpɔa ŋusẽ ɖe ame ƒe nuŋububu, seselelãme kple nuwɔna dzi.

    Ate ŋu ana wòasesẽ na ame be ƒomedodo nyui nanɔ eya kple ame bubuwo dome, eye eƒe gbe sia gbe dɔwo wɔwɔ hã nazu avu kple kɔ nɛ.

    Ate ŋu aɖe fu na ame sia ame, metsɔ le ƒe si wòxɔ, eƒe dekɔnu, ŋutigbalẽ ƒe amadede, to alo subɔsubɔha si me tɔ wònye, afi si wòde suku se ɖo, alo ga ale si nu le esi me o.

Fotoawo: 1. Ŋutsuvi aɖe lé blanui eye wònɔ anyi ɖi kpoo. 2. Ŋutsu aɖe le akɔ fam na srɔ̃a si le nu xam. 3. Nyɔnu aɖe nu ƒom kple ɖɔkta aɖe.
 Nu si akpe ɖe ame siwo le susumedɔ lém ŋu

Etea ŋu dzɔna ɣeaɖewoɣi be zi ɖeka koa, ame nava nɔ alɔ̃tsu dɔm alo magate ŋu anɔ alɔ̃ dɔm nyuie o; wòava nɔ nutsu ɖum alo nu manya nɔ ɖuɖum nɛ o; wòatsi dzimaɖi alo alé blanui vevie. Ne edzɔ alea, ahiã be amea nayi kɔdzi ale be woakpe ɖe eŋu wòanya nu si gbɔ wòtso kple ale si woate ŋu akpɔ kuxia gbɔ. Nu ka tae?

Yesu Kristo si nye nunyala gãtɔ kekeake si nɔ anyi kpɔ gblɔ be: “Ame siwo le lãmesẽ me la mehiã gbedala o, ke boŋ dɔnɔwoe hiãe.” (Mateo 9:12) Dɔnɔ siwo lɔ̃na ɖɔktawo toa dɔdamɔnuwo kple atikewo dzi kpena ɖe wo ŋua kpɔe be yewoƒe lãme kana ɖe eme na yewo wu, yewogatea ŋu trɔna ɖe yewoƒe dɔwo ŋu eye esia nana yewokpɔa dzidzɔ. Eya ta ne susumedɔléle aɖe le fu ɖem na ame aɖe vevie alo le eŋu eteƒe didia, anyo be wòayi kɔdzi kaba. a

Togbɔ be menye dɔdada ŋuti mɔfiagbalẽe Biblia nye o hãa, emenyawo ate ŋu akpe ɖe mía ŋu míaƒe susu me nadze akɔ anyi. Le nyati siwo gbɔna mea, woƒo nu tso ale si Biblia ate ŋu akpe ɖe mía ŋu ne susumedɔléle aɖe le fu ɖem na mí ŋu. Aɖe vi na wò ŋutɔ ne èxlẽ wo.


Mawu Tsɔ Ðe Le Eme Na Wò

BIBLIA mee míate ŋu akpɔ aɖaŋuɖoɖo nyuitɔ kekeake le, elabe etso Mawu gbɔ. Togbɔ be menye dɔdada ŋuti mɔfiagbalẽe wònye o hãa, aɖaŋuɖoɖo nyui siwo le emea ate ŋu akpe ɖe mía ŋu ne míele nɔnɔme sesẽ aɖe me tom; míetɔtɔ le mía ɖokui me; míele veve sem; míaƒe lãme gblẽ alo míele susumedɔ aɖe lém.

Nu si ganyo wue nye be Biblia ka ɖe edzi na mí be mía Wɔla, Yehowa Mawu, a sea míaƒe nuŋububu kple seselelãmewo gɔme wu ame bubu ɖe sia ɖe. Ele klalo be yeakpe ɖe mía ŋu míanɔ te ɖe kuxi ɖe sia ɖe si vaa mía dzi nu. Le kpɔɖeŋu me, bu nya fakɔname siwo dze le mawunyakpukpui eve siawo me ŋu kpɔ:

“Yehowa tsɔ ɖe ame siwo ƒe dzi gbã gudugudu la gbɔ; exɔna na ame siwo ƒe gbɔgbɔ ŋu nu te.”—PSALMO 34:18.

“Elabena nye, Yehowa wò Mawu, melé wò nuɖusi ɖe asi, nye ame si le gbɔgblɔm na wò be: ‘Mègavɔ̃ o. Makpe ɖe ŋuwò.’”—YESAYA 41:13.

Gake aleke tututue Yehowa kpena ɖe mía ŋu ne susumedɔléle aɖe le fu ɖem na mí? Le nyati siwo kplɔe ɖo mea, àkpɔe be Yehowa kpena ɖe mía ŋu le mɔ geɖe nu tsɔ ɖenɛ fiana be yetsɔ ɖe le eme na mí vavã.

1 | Gbedodoɖa—‘Dro Wò Dzimaɖitsitsiwo Katã Ðe Edzi’


BIBLIA GBLƆ BE: ‘Midro miaƒe dzimaɖitsitsiwo katã ɖe Mawu dzi, elabena eléa be na mi.’—1 PETRO 5:7.
Nu Si Esia Fia

Yehowa Mawu di be míado gbe ɖa agblɔ nu sia nu si zu agba le mía dzia na ye. (Psalmo 55:22) Míate ŋu ado gbe ɖa tso kuxi ɖe sia ɖe ŋu, eɖalolo alo le sue o. Ne ele vevie na mí koa, ele vevie na Yehowa hã. Eya ta ehiã be míado gbe ɖa nɛ, elabe esia ana míaƒe susu me nadze akɔ anyi.—Filipitɔwo 4:6, 7.
Ale Si Esia Ate Ŋu Akpe Ðe Mía Ŋu

Ne susumedɔléle aɖe le fu ɖem na mí la, ate ŋu awɔ na mí be míetsi akogo. Ame bubuwo metea ŋu sea nu siwo me tom míelea gɔme tututu ɣesiaɣi o. (Lododowo 14:10) Gake ne míedo gbe ɖa gblɔ ale si míele sesem le mía ɖokui me na Mawua, eɖoa to mí nyuie ɣesiaɣi eye wòsea míaƒe nɔnɔmea gɔme na mí. Yehowa ƒe ŋku le mía ŋu, enya míaƒe vevesesewo kple míaƒe kuxiwo, eye edi be míado gbe ɖa tso nu sia nu si le fu ɖem na mí la ŋu.—2 Kronika 6:29, 30.

Gbedodoɖa na Yehowa nana míegakana ɖe edzi geɖe wu be etsɔ ɖe le eme na mí. Míawo hã míate ŋu ase le mía ɖokui me abe hakpalaa ene, egblɔ be: “Wò ŋku le nye fukpekpewo ŋu; ènya nye nuxaxawo nyuie.” (Psalmo 31:7) Ne ele susu me na mí be Yehowa ƒe ŋku le mía ŋu eye enya kuxi siwo me tom míelea, ema ɖeɖe kura ate ŋu akpe ɖe mía ŋu míado dzi le nɔnɔme sesẽwo me. Gake menye ɖeko Yehowa nya míaƒe kuxiwo ko o. Esea nɔnɔme siwo me tom míele gɔme na mí wu ame bubu ɖe sia ɖe, eye ekpena ɖe mía ŋu míekpɔa akɔfafa kple dzideƒonamenyawo le Biblia me.
Ale Si Biblia Kpena Ðe Eŋu​—Julian

Ale Si Dzimaɖitsitsidɔ Ðea Fu Nam
Julian.

“Dzimaɖitsitsidɔ kple susumedɔléle si nana ame nɔa nane ŋu bum alo nɔa nane wɔm madzudzɔmadzudzɔea le ŋunye. Woyɔna dɔléle sia be obsessive-compulsive disorder (alo trouble obsessionnel compulsif). Ðeko nye dzimaɖitsitsidɔa hona nam zi ɖeka. Mate ŋu anɔ anyi nyuie eye kaka makpɔ koa, metsi dzi vevie evɔ naneke medzɔ hafi o. Megatsia dzi wu ne mele ame dome, elabe nye susu katã nɔa nu si bum wole tso ŋunyea ŋu.

“Ame siwo nya nu tso nye kuxia ŋua kpena ɖe ŋunye ŋutɔ. Le nyateƒe mea, nya siwo wogblɔna ɣeaɖewoɣia menyea esi dim mele be mase hafi o. Gake ale si wodzea agbagba be yewoakpe ɖe ŋunyea dzea ŋunye ŋutɔ.

“Ɣeaɖewoɣia, nye dzimaɖitsitsidɔa kple susumedɔlélea nana wòsesẽna nam be mado gbe ɖa. Ehiã be mawɔ avu kple susua ale be nye susu nate ŋu anɔ nya siwo medi be magblɔ na Yehowa le gbedodoɖa me ŋu. Zi geɖea, menɔa nu vovovowo ŋu bum le ɣeyiɣi ɖeka me, si wɔnɛ be metɔtɔna ŋutɔ. Ne edzɔ alea, esesẽna nam be magblɔ nye susuwo alo ale si mele sesem le ɖokuinye mea na Yehowa.”

Ale Si Biblia Kpena Ðe Ŋunye

“Meva srɔ̃e le Biblia me be mehiã kokoko be ame ƒe gbedodoɖa nadidi alo wòagblɔ nya eme nakɔ hafi Mawu nasee o. Ɣeaɖewoɣi ne nyemenya nya siwo magblɔ oa, ɖeko megblɔna be: ‘Yehowa meɖe kuku kpe ɖe ŋunye.’ Esia ɖeɖe kura nana mekpɔnɛ be Yehowa se egɔme nam eye enanam nu siwo tututu mehiã le ɣeyiɣi ma me. Azɔ hã, meyi kɔdzi eye ɖɔktawo kpe ɖe ŋunye. Mate ŋu agblɔ kple dzidzɔ be nu eve siawo na nye nɔnɔmea ka ɖe eme wu. Agbagba siwo medze be mate ɖe Fofonye si le dziƒoa ŋu ɖe vi nam ŋutɔ; mekpɔe be elɔ̃m eye wòdi be yeakpe ɖe ŋunye hã.”
Nu Si Akpe Ðe Sɔhɛwo Ŋu
Video si nye “Nye Yehowa Xɔlɔ̃—Do Gbe Ða Le Afi Sia Afi.”

Yi jw.org nyatakakadzraɖoƒea be nàsrɔ̃ nu si tae nàte ŋu aka ɖe edzi be Yehowa sea wò gbedodoɖawo eye wòɖoa wo ŋu.

Kpɔ video si nye Nye Yehowa Xɔlɔ̃—Do Gbe Ða Le Afi Sia Afi.

2 | “Akɔfafa Si . . . Tso Ŋɔŋlɔawo Me”


BIBLIA GBLƆ BE: “Nu siwo katã woŋlɔ ɖi tsã la, woŋlɔ wo ɖi be woatsɔ afia nu mí, ale be to míaƒe dzidodo kple akɔfafa si míekpɔ tso Ŋɔŋlɔawo me dzi la, mɔkpɔkpɔ nasu mía si.”—ROMATƆWO 15:4.
Nu Si Esia Fia

Akɔfanya geɖe le Biblia me siwo ate ŋu akpe ɖe mía ŋu dzi naɖo mía ƒo ne míele susu manyomanyowo bum ɖe mía ɖokui ŋu. Azɔ hã, Biblia na mɔkpɔkpɔ mí be eteƒe madidi o míaƒe vevesesewo nu ayi.
Ale Si Esia Ate Ŋu Akpe Ðe Mía Ŋu

Nu tena ɖe mí katã dzi ɣeaɖewoɣi; gake le ame siwo le blanuiléledɔ alo dzimaɖitsitsidɔ lém gomea, nu ate ŋu ate ɖe wo dzi ɣeawokatãɣi. Aleke Biblia ate ŋu akpe ɖe mía ŋu?

    Biblia gblɔ nu nyui geɖe siwo ŋu míate ŋu anɔ bubum ɖe susu manyomanyoawo teƒe. (Filipitɔwo 4:8) Nya fakɔnamewo le Biblia me siwo ŋu bubu ate ŋu ana míaƒe susu nadze akɔ anyi eye míaƒe dzi hã nadze eme.—Psalmo 94:18, 19.

    Ne míesena le mía ɖokui me be míele ɖeke me oa, Biblia ate ŋu akpe ɖe mía ŋu míakpɔe be míexɔ asi na Mawu.—Luka 12:6, 7.

    Mawunyakpukpui geɖewo le Biblia me siwo na míeka ɖe edzi be mía Mawu, si wɔ mí la li kpli mí, eye enya ale si tututu míesena le mía ɖokui me.—Psalmo 34:18; 1 Yohanes 3:19, 20.

    Mawu do ŋugbe le Biblia me be yeava ɖe míaƒe vevesesewo katã ɖa. (Yesaya 65:17; Nyaɖeɖefia 21:4) Ne nu te ɖe mía dzi veviea, ŋugbedodo sia ate ŋu ana dzi naɖo míaƒo eye míado dzi.

Ale Si Biblia Kpena Ðe Eŋu​—Jessica

Ale Si Blanuiléledɔ Ðea Fu Nam
Jessica le alɔ̃ dɔm eye Biblia le ʋuʋu ɖi le eƒe asi me.

“Esi mexɔ ƒe 25 la, wokpɔ blanuiléledɔ sesẽ aɖe le ŋunye. Ne meli koa, nu siwo dzɔ va yi siwo na mese veve ŋutɔa vaa susu me nam zi ɖeka, eye nyemetea ŋu ɖea susu ɖa le wo ŋu o. Ðɔktawo gblɔ be susu manyomanyo siwo mebuna le nu siwo dzɔ ŋu tae meva le blanuiléledɔ lém. Wona atikem, gake wokpe ɖe ŋunye hã be magabu susu manyomanyowo tso nu siwo dzɔ va yia ŋu o.”

Ale Si Biblia Kpena Ðe Ŋunye

“Ne dɔa ho nama, vɔvɔ̃ ɖoam eye menɔa ƒoƒom, metsia dzodzodzoe le ɖokuinye me eye alɔ̃ menya dɔna nam o. Zi geɖe le zã mea, nu geɖe nɔa fu ɖem na nye susu, ta ɖeko susua nɔa tsaglãla tsam. Psalmo 94:19 na míenya be Mawu ate ŋu afa akɔ na mí eye wòana míakpɔ gbɔdzɔe ne míetsi dzodzodzoe akpa. Eya ta meda nye Biblia kple agbalẽvi aɖe si me meŋlɔ mawunyakpukpui siwo dea dzi ƒo nam ɖoa ɖe nye aba xa. Ne alɔ̃ menya dɔdɔm nam oa, mexlẽa mawunyakpukpui aɖewo eye esia faa akɔ nam.

“Biblia de dzi ƒo na mí be míaɖe nuŋububu siwo mewɔ ɖeka kple nu siwo míenya tso Mawu ŋu oa ɖa le susu me. Tsãa, mexɔe se be asixɔxɔ aɖeke mele ŋunye o eye ame aɖeke mate ŋu alɔ̃m o. Gake meva srɔ̃e be nuŋububu ma mewɔ ɖeka kple nu si Biblia gblɔ o, elabe egblɔ be Mawu nye Fofo lɔ̃ame si sea veve ɖe ame nu eye wòtsɔ ɖe le eme na mí katã. Vivivia, nyemegaɖea mɔ susu manyomanyowo kpɔa ŋusẽ ɖe dzinye o. Le ema teƒea, medzea agbagba bua ɖokuinye abe ale si Mawu buam ene. Esia kpe ɖe ŋunye be nyemegabunɛ be nyemele ɖeke me o.

“Mele mɔ kpɔm vevie na ɣeyiɣi si me míaƒe vevesesewo katã kple susu manyomanyo siwo míebuna ɖe mía ɖokui ŋua nu ayi tegbee. Menya be le etsɔmea, susumedɔléle aɖeke maganɔ anyi o. Esia kpena ɖe ŋunye medoa dzi fifia eye mekpɔa mɔ na etsɔme nyui ma, elabe menya be dɔléle sia maganɔ ŋunye o.”

4 | Aɖaŋuɖoɖo Nyuiwo Le Biblia Me


BIBLIA GBLƆ BE: ‘Ŋɔŋlɔ blibo la nyo.’—2 TIMOTEO 3:16.
Nu Si Esia Fia

Togbɔ be menye atikeŋutinunyagbalẽe Biblia nye o hãa, aɖaŋuɖoɖo nyuiwo le eme siwo ɖea vi ŋutɔ. Woate ŋu akpe ɖe ame si susumedɔléle le fu ɖem na ŋu. Bu eƒe ɖewo ŋu kpɔ.
Ale Si Esia Ate Ŋu Akpe Ðe Mía Ŋu

“Ame siwo le lãmesẽ me la mehiã gbedala o, ke boŋ dɔnɔwoe hiãe.”—MATEO 9:12.

Biblia da asi ɖe edzi be ele be ame si le dɔ lém la nayi kɔdzi. Ame geɖe siwo le susumedɔ léma kpɔe be ede yewo dzi esi yewoyi kɔdzi eye ɖɔktawo kpe ɖe yewo ŋu yewose yewoƒe nɔnɔmea gɔme nyuie wu.

“Kamedede nyo.”—1 TIMOTEO 4:8, etenuŋɔŋlɔ.

Ne èwɔa nu siwo ana nànɔ lãmesẽ mea, esia ate ŋu ana wò susu hã nadze akɔ anyi. Nu siawo ƒe ɖewoe nye kamedede edziedzi, nu siwo me nunyiame le ɖuɖu kple alɔ̃dɔdɔ nyuie.

“Dzi kpɔdzidzɔ nye atike nyui, ke gbɔgbɔ si dzi nu te ɖo vevie la nana ŋusẽ vɔna le ame ŋu.”—LODODOWO 17:22.

Ne èxlẽa dzideƒonamenya siwo le Biblia me eye nèɖoa taɖodzinu siwo gbɔ nàte ŋu aɖo bɔbɔe na ɖokuiwòa, esia ate ŋu akpe ɖe ŋuwò be nànɔ dzidzɔ kpɔm. Ne wò susu nɔa nu nyuiwo ŋu eye nèkpɔa mɔ be nuwo ava nyo le etsɔmea, esia ate ŋu akpe ɖe ŋuwò nànɔ te ɖe wò dɔlélea nu.

 “Ame siwo nyaa afi si woƒe ŋutete se ɖo la si mee nunya le.”—LODODOWO 11:2.

Ðewohĩ àkpɔe be ye ŋutɔ yemate ŋu awɔ nu siwo katã yedi be yeawɔa le ye ɖokui si o, eya ta lɔ̃ faa ame bubuwo nakpe ɖe ŋuwò. Anɔ eme be xɔ̃wòwo kple wò ƒometɔwo adi be yewoakpe ɖe ŋuwò, gake womanya ale si woawɔe o. Eya ta na woanya nu siwo tututu nàdi be woawɔ na ye. Mègakpɔ mɔ na nu geɖe akpa o, eye da akpe ɖe kpekpeɖeŋu ɖe sia ɖe si woana wòa ta ɣesiaɣi.
Ale Si Biblia Ƒe Aɖaŋuɖoɖowo Le Kpekpem Ðe Susumedɔlélawo Ŋu

“Mekpɔe be lãme menɔ kɔkɔm nam tututu o, ta meyi kɔdzi. Esi ɖɔkta dom kpɔa, egblɔ be mele susumedɔ lém. Esia kpe ɖe ŋunye mese nu si tututu nɔ nye wɔma gɔme, eye egblɔ atike vovovo siwo mate ŋu azã na nye dɔlélea nam.”—Nicole, a si le susumedɔ si nana ame kpɔa dzidzɔ alo léa blanui wògbɔa eme lém.
Nyɔnu aɖe nu ƒom kple ɖɔkta aɖe.

“Mekpɔe be Biblia xexlẽ kple srɔ̃nye edziedzi kpena ɖe ŋunye metsɔa susu nyui dzea ŋkeke ɖe sia ɖe gɔme, eye nye susu nɔa nu siwo atum ɖoa ŋu. Ne nuwo mele yiyim nam nyuie le ŋkeke aɖe dzi oa, mawunyakpukpui aɖe koŋ dea dzi ƒo nam.”—Peter, si le blanuiléledɔ lém.

“Esesẽna nam be maƒo nu tso nye dɔlélea ŋu na amewo elabe ekpea ŋu nam ŋutɔ. Gake xɔ̃nye vevi aɖe ɖo tom nyuie eye wòdze agbagba be yease nye nɔnɔmea gɔme. Xɔ̃nyea kpe ɖe ŋunye mehaya le ɖokuinye me eye nyemegatsi akogo o.”—Ji-yoo, si le susumedɔ si nana woɖua nutsu alo nu menya ɖuna na ame oa lém.

“Biblia kpe ɖe ŋunye mekpɔe be menye dɔ ŋu ko wòle be mavu ɖo anɔ wɔwɔm o, ke ele be maɖi ɖe eme hã. Biblia ƒe aɖaŋuɖoɖowo kpena ɖe ŋunye nye dzi dzea eme ne seselelãme manyomanyowo le fu ɖem na.”—Timothy, si le susumedɔ si nana ame nɔa nane ŋu bum alo nɔa ewɔm madzudzɔmadzudzɔea lém.

4 | Aɖaŋuɖoɖo Nyuiwo Le Biblia Me


BIBLIA GBLƆ BE: ‘Ŋɔŋlɔ blibo la nyo.’—2 TIMOTEO 3:16.
Nu Si Esia Fia

Togbɔ be menye atikeŋutinunyagbalẽe Biblia nye o hãa, aɖaŋuɖoɖo nyuiwo le eme siwo ɖea vi ŋutɔ. Woate ŋu akpe ɖe ame si susumedɔléle le fu ɖem na ŋu. Bu eƒe ɖewo ŋu kpɔ.
Ale Si Esia Ate Ŋu Akpe Ðe Mía Ŋu

“Ame siwo le lãmesẽ me la mehiã gbedala o, ke boŋ dɔnɔwoe hiãe.”—MATEO 9:12.

Biblia da asi ɖe edzi be ele be ame si le dɔ lém la nayi kɔdzi. Ame geɖe siwo le susumedɔ léma kpɔe be ede yewo dzi esi yewoyi kɔdzi eye ɖɔktawo kpe ɖe yewo ŋu yewose yewoƒe nɔnɔmea gɔme nyuie wu.

“Kamedede nyo.”—1 TIMOTEO 4:8, etenuŋɔŋlɔ.

Ne èwɔa nu siwo ana nànɔ lãmesẽ mea, esia ate ŋu ana wò susu hã nadze akɔ anyi. Nu siawo ƒe ɖewoe nye kamedede edziedzi, nu siwo me nunyiame le ɖuɖu kple alɔ̃dɔdɔ nyuie.

“Dzi kpɔdzidzɔ nye atike nyui, ke gbɔgbɔ si dzi nu te ɖo vevie la nana ŋusẽ vɔna le ame ŋu.”—LODODOWO 17:22.

Ne èxlẽa dzideƒonamenya siwo le Biblia me eye nèɖoa taɖodzinu siwo gbɔ nàte ŋu aɖo bɔbɔe na ɖokuiwòa, esia ate ŋu akpe ɖe ŋuwò be nànɔ dzidzɔ kpɔm. Ne wò susu nɔa nu nyuiwo ŋu eye nèkpɔa mɔ be nuwo ava nyo le etsɔmea, esia ate ŋu akpe ɖe ŋuwò nànɔ te ɖe wò dɔlélea nu.

 “Ame siwo nyaa afi si woƒe ŋutete se ɖo la si mee nunya le.”—LODODOWO 11:2.

Ðewohĩ àkpɔe be ye ŋutɔ yemate ŋu awɔ nu siwo katã yedi be yeawɔa le ye ɖokui si o, eya ta lɔ̃ faa ame bubuwo nakpe ɖe ŋuwò. Anɔ eme be xɔ̃wòwo kple wò ƒometɔwo adi be yewoakpe ɖe ŋuwò, gake womanya ale si woawɔe o. Eya ta na woanya nu siwo tututu nàdi be woawɔ na ye. Mègakpɔ mɔ na nu geɖe akpa o, eye da akpe ɖe kpekpeɖeŋu ɖe sia ɖe si woana wòa ta ɣesiaɣi.
Ale Si Biblia Ƒe Aɖaŋuɖoɖowo Le Kpekpem Ðe Susumedɔlélawo Ŋu

“Mekpɔe be lãme menɔ kɔkɔm nam tututu o, ta meyi kɔdzi. Esi ɖɔkta dom kpɔa, egblɔ be mele susumedɔ lém. Esia kpe ɖe ŋunye mese nu si tututu nɔ nye wɔma gɔme, eye egblɔ atike vovovo siwo mate ŋu azã na nye dɔlélea nam.”—Nicole, a si le susumedɔ si nana ame kpɔa dzidzɔ alo léa blanui wògbɔa eme lém.
Nyɔnu aɖe nu ƒom kple ɖɔkta aɖe.

“Mekpɔe be Biblia xexlẽ kple srɔ̃nye edziedzi kpena ɖe ŋunye metsɔa susu nyui dzea ŋkeke ɖe sia ɖe gɔme, eye nye susu nɔa nu siwo atum ɖoa ŋu. Ne nuwo mele yiyim nam nyuie le ŋkeke aɖe dzi oa, mawunyakpukpui aɖe koŋ dea dzi ƒo nam.”—Peter, si le blanuiléledɔ lém.

“Esesẽna nam be maƒo nu tso nye dɔlélea ŋu na amewo elabe ekpea ŋu nam ŋutɔ. Gake xɔ̃nye vevi aɖe ɖo tom nyuie eye wòdze agbagba be yease nye nɔnɔmea gɔme. Xɔ̃nyea kpe ɖe ŋunye mehaya le ɖokuinye me eye nyemegatsi akogo o.”—Ji-yoo, si le susumedɔ si nana woɖua nutsu alo nu menya ɖuna na ame oa lém.

“Biblia kpe ɖe ŋunye mekpɔe be menye dɔ ŋu ko wòle be mavu ɖo anɔ wɔwɔm o, ke ele be maɖi ɖe eme hã. Biblia ƒe aɖaŋuɖoɖowo kpena ɖe ŋunye nye dzi dzea eme ne seselelãme manyomanyowo le fu ɖem na.”—Timothy, si le susumedɔ si nana ame nɔa nane ŋu bum alo nɔa ewɔm madzudzɔmadzudzɔea lém.
2 | Kpɔ Nu Si Nu Nènɔa Agbe Ðoa Ta
NU SI TA WÒLE VEVIE

Ame geɖe dagbana hafi kpɔa woƒe gbe sia gbe nuhiahiãwo. Nublanuitɔea, nya vɔ̃ siwo le dzɔdzɔm le xexea mea nana esia wɔwɔ gasesẽna ɖe edzi. Nu ka tae?

    Ne zi tɔ le nuto aɖe mea, nuɖuɖu kple nuhiahiã vevi bubuwo ƒe asi yia dzi eye xɔnyawo hã ɖea fu.

    Ne nya vɔ̃wo dzɔa, ame geɖe ƒe dɔ gblẽna alo woƒe fetu dzi ɖena kpɔtɔna.

    Ne afɔkuwo dzɔa, amewo ƒe dɔwɔƒewo, aƒewo, alo nunɔamesi bubuwo dome gblẽna, eye esia wɔnɛ be wova daa ahe.

Nu Si Wòle Be Nànya

    Ne èléa be na ga nyuiea, esia akpe ɖe ŋuwò ne afɔku aɖe dzɔ eye nuwo va le sesẽm.

    Ne ganyawo de dziwò fifia hãa, mefia kokoko be anɔ alea ɖaa o; ate ŋu adzɔ be wò fetu, ga siwo nèdzra ɖo kple wò nunɔamesiwo magava ɖi naneke o.

    Nanewo li siwo ga mate ŋu aƒle o. Esia ƒe ɖewoe nye dzidzɔkpɔkpɔ kple ɖekawɔwɔ si nɔa ƒome me.

Nu Si Nàte Ŋu Awɔ Fifia

Biblia gblɔ be: “Ne nuɖuɖu kple nudodo le mía si la, míana nu siawo nadze mía ŋu.”—1 Timoteo 6:8.

Ne nu siwo le mía si dzea mía ŋua, ke dzi adzɔ mí ne míete ŋu kpɔ míaƒe nuhiahiã veviwo ya teti. Esia ɖea vi vevietɔ ne nɔnɔme sesẽwo wɔe be ga megava le mía si o.

Hafi nu siwo le asiwò nadze ŋuwòa, ɖewohĩ ava hiã be nàsrɔ̃ ale si nànɔ agbe ɖe ga sue si le asiwòa nu. Ne èzãa ga wu esi nèkpɔnaa, ɖeko ganyawo agasesẽ ɖe edzi na wò.
ÀTE ŊU AKPƆ DZIDZƆ​—Nu Si Akpe Ðe Ŋuwò

Ne nɔnɔmeawo le sesẽma, wɔ nu siawo be nàtsɔ akpɔ nu si nu nènɔa agbe ɖoa ta
ÐE WÒ GAZAZÃ DZI KPƆTƆ

    Nyɔnu tsitsi aɖe le karɔt hom le eƒe abɔ me.

    Ðe wò gazazã dzi kpɔtɔ

    Ne nane mehiã wò ŋutɔŋutɔ oa, mègaƒlee o. Bia ɖokuiwò be: ‘Ðe wòhiã kokoko be ʋu nanɔ asinyea? Ðe mate ŋu awɔ abɔ vi aɖe anɔ nukuwo ƒãm ɖe emea?’

    Hafi nàƒle nanea, bia ɖokuiwò be: ‘Ðe mehiã nɛ ŋutɔŋutɔa? Ðe nye ga ate ŋu ade enua?’

    Ne dziɖuɖua alo habɔbɔ aɖe le kpekpeɖeŋu nam la, lɔ̃ faa nàxɔe.

    “Míaƒe ƒomea nɔ anyi de ŋugble le míaƒe gazazãwo ŋu. Míeɖe ga si míezãna ɖe modzakaɖeɖewo ŋu dzi kpɔtɔ. Azɔ hã, míeƒlea nuɖuɖu siwo mexɔ asi fũu o tsɔ ɖaa nui.”—Gift.

WƆ ÐOÐO ÐE GAZAZÃ ŊU
Nyɔnu aɖe le nu siwo wòƒlea ŋuti kɔnta bum eye wòle nuŋlɔɖiwo wɔm.

Wɔ ɖoɖo ɖe gazazã ŋu

Biblia gblɔ be: “Veviedola ƒe ɖoɖowo hea dzidzedzekpɔkpɔ vanɛ, ke ame sia ame si tsia klokloklo la, hiã atui.” (Lododowo 21:5) Ne èwɔa ɖoɖo ɖe wò gazazã ŋua, esia akpe ɖe ŋuwò be mànɔ ga zãm wu esi nèkpɔna o.

    Gbã, ŋlɔ ga home si nèkpɔna le ɣletia me ɖi.

    Eyome, ŋlɔ nu vevi siwo ŋu nèzãa ga ɖo ɣleti sia ɣleti la ɖi, eye nàlé ŋku ɖe ale si nèle ga zãmee ŋu.

    Azɔ, tsɔ ga si nèkpɔna le ɣletia me sɔ kple wò gazazãwo, eye ne ehiãa, kpɔe ɖa be nu kawo dzie yeate ŋu aɖe akpɔtɔ alo aɖe ɖa kura ale be wò gazazãwo nagagbɔ esi nèkpɔna ŋu o.

    “Ɣleti sia ɣletia, míeŋlɔa ga si míekpɔna kple nu siwo ŋu míezãnɛ ɖoa ɖi. Míedzraa ga ɖo ale be ne nane dzɔ kpata alo míaƒle nane le etsɔmea, míate ŋu azãe ɖe eŋu. Eya ta míetsia dzi fũu o, elabe míenya ale si míele míaƒe ga zã ge.”—Carlos.

ƑO ASA NA FENYINYI / DZRA GA ÐO

    Vidada aɖe le kpekpem ɖe via ŋu be wòadzra ga ɖo.

    Ƒo asa na fenyinyi / dzra ga ɖo

    Wɔ ɖoɖo nyui aɖe ale be nàɖe fenyinyi dzi akpɔtɔ. Eye ne anya wɔa, ƒo asa na fenyinyi kura. Le esi nàdo ga teƒea, nɔ ga dzram ɖo be nàtsɔ aƒle nu si hiã wò.

    Nɔ ga vi aɖe dzram ɖo ɣleti sia ɣleti ɖe nu siwo nèle mɔ kpɔm be yeava zã ga ɖo kple esiwo mèle mɔ kpɔm na oa ŋu.

LÉ FƆ ÐE DƆ ŊU

Biblia gblɔ be: “Kutrikuku ɖe dɔwɔwɔ ŋu hea viɖe vanɛ.”—Lododowo 14:23.

    Atikpala aɖe le gatagbadzɛ ƒom ɖe ati me.

    Lé fɔ ɖe dɔ ŋu

    Susu nyui nenɔ asiwò ɖe dɔ si nèwɔna ŋu. Ne menye dɔ mae nàdi be yeawɔ o hãa, ɖo ŋku edzi be afi mae nèkpɔa ga le tsɔ kpɔa wò nuhiahiãwo gbɔe.

    Dze agbagba nàdo vevie dɔ eye nànye ame si dzi woate ŋu aka ɖo. Esia ate ŋu akpe ɖe ŋuwò be dɔ mage le asiwò o, eye ne edzɔ be ege le asiwò hãa, anɔ bɔbɔe be nàkpɔ bubu.

    “Melɔ̃na wɔa dɔ siwo li ne dɔa medzɔ dzi nam o alo fetua mede esi mele mɔ kpɔm na nu o gɔ̃ hã. Meléa fɔ ɖe dɔ ŋu ɣesiaɣi eye mewɔnɛ memie abe nye ŋutɔ nye dɔ wɔm mele ene.”—Dmitriy.

Ne èle dɔ dim la . . .

    Mègade asi asitɛ me o. Yi dɔwɔƒewo nàkpɔe ɖa be dɔ kawoe li yeate ŋu awɔ hã, ne womegblɔ be yewole ame dim o gɔ̃ hã. Gblɔ na xɔ̃wòwo kple wò ƒometɔwo be yele dɔ dim.

    Trɔ ɖe nɔnɔmea ŋu. Anɔ eme be àkpɔ dɔ, gake manye esi sɔ ɖe nu sia nu si nèdi la nu o.


Eka Dzie Wòle Be Nàxɔ Ase?

    Stephen Hawking kple Leonard Mlodinow, siwo nye dzɔdzɔmeŋusẽŋutinunyalawoa, gblɔ le ƒe 2010 me be: “Xexea ŋutɔ ate ŋu adzɔ le eɖokui si, eye nenemae wòdzɔ hã.”

    Biblia gblɔ le 1 Mose 1:1 be: “Mawu wɔ dziƒo kple anyigba.”

Ðe xexea kple nu siwo me agbe lea dzɔ le wo ɖokui sia, alo Mawue wɔ wo? Nya si dzɔdzɔmeŋusẽŋutinunyala eve siawo gblɔ kple nya si Biblia gblɔ le 1 Mose 1:1 to vovo sãa tso wo nɔewo gbɔ. Ame aɖewo xɔ dzɔdzɔmeŋusẽŋutinunyalawo ƒe nya dzi se eye bubuwo hã xɔ Biblia tɔ dzi se. Gake ame geɖe hã tsi vedomesi. Susu vovovo siawo dzena le agbalẽ siwo ame geɖe nya me, eye woʋlia nya tso eŋu le television dzi wɔnawo hã me.

Ðewohĩ nufialawo fia wò le suku kple kakaɖedzi be ɖeko xexea kple nu siwo me agbe lea dzɔ le wo ɖokui si, eye menye Mawue wɔ wo o. Gake ɖe wote ŋu ɖo kpe woƒe nyawo dzi na wòa? Le go bubu me hã, ànya se be subɔsubɔhakplɔlawo fiaa nu be Wɔla aɖe li. Gake ɖe woawo hã wote ŋu ɖo kpe woƒe nufiafia sia dzia? Alo wogblɔna be ele be nàxɔe se le esi yewole egblɔm ta?

Ànya bu nya siawo ŋu kpɔ, eye nèse le ɖokuiwò me be ame aɖeke mate ŋu agblɔe kple kakaɖedzi be Wɔla aɖe li alo meli o. Ðewohĩ èbia ɖokuiwò gɔ̃ hã be: Ðe wòhiã kokoko be míanya?

Gbãa, Nyɔ! sia akpe ɖe ŋuwò nàkpɔ nu siwo ɖo kpe edzi be Wɔla aɖe li, si na ame geɖe va xɔ edzi se. Eyome, míakpɔ nu si ta wòle vevie be míanya afi si agbe dzɔ tso

Nu Si Xexea Fia Mí

Ale si xexea lea gakpɔtɔ wɔa nuku na ɣletiviŋununyalawo kokoko. Eye wole dɔwɔnu siwo ana woasrɔ̃ nu tso eŋu geɖe wua wɔwɔ dzi. Nu kawo ŋue woke ɖo?

Xexea le ɖoɖo nu. Ɣletiviŋununyalawo ƒe magazine aɖe gblɔ be, “Ɣletivihatsotsowo mekaka ɖe yame nyamaa o, ke boŋ wole ɖoɖo tɔxɛ aɖe nu abe ale si yiyiɖɔ le ene.” Nu ka gbɔe esia tso? Dzɔdzɔmeŋutinunyalawo xɔe se be nu yibɔ aɖe si ŋku mekpɔna o ye na wole ɖoɖo nu nenema. Wogblɔ be “ɣletivihatsotsowo, ɣletivihatsotso ƒoƒuwo kple ɣletivihatsotso gã nyadri ƒoƒuwo le ɖoɖo nu, elabe nu yibɔ ma lé wo ɖe wo nɔƒewo keŋ.”

Aleke wòdzɔe be xexea le ɖoɖo nu nenema? Ðe wòanye be ale si wòle ɖoɖo nua dzɔ le eɖokui sia? Se nya si Aƒetɔ Allan Sandage, si megava li oa, gblɔ ɖa. Enye “ɣletiviŋununyalagã siwo xɔ ŋkɔ le ƒe alafa blavelia mea dometɔ ɖeka,” eye exɔ Mawu dzi se.

 Egblɔ be, “Mekpɔe be manya wɔ be ɣletiviwo ƒe ɖoɖo siawo nadzɔ le wo ɖokui si o. Ame aɖe kokokoe ɖo wo ɖe ɖoɖo nu.”

Xexea sɔ nyuie be agbe nanya nɔ le eme. Dzɔdzɔmeŋutinunyalawo yɔa nane be ŋusẽ si nu mesẽ o. Eyae nana ɣea ƒe keklẽ sɔna nyuie. Ne ɖe ŋusẽ sia nu gaɖiɖi akpaa, anye ne ɣea manɔ anyi kura o. Eye ne ɖe enu gasẽ akpa hã, anye ne ɣea fiã kolikoli xoxoxo.

Dzɔdzɔmeŋusẽ siwo le xexea me siwo na wòsɔ nyuie be agbe nanya nɔ le emea dometɔ ɖeka koe nye esia. Dzɔdzɔmeŋutinunyala Anil Ananthaswamy gblɔ be, Ne ɖe dzɔdzɔmeŋusẽ siwo le xexea me dometɔ ɖeka pɛ to vovoa, anye ne “ɣletiviwo, ɣletinyigbawo kple ɣletivihatsotsowo manɔ anyi o. Agbe manya nɔ le xexea me kura o.”

Anyigbaa sɔ nyuie be amegbetɔwo nanɔ edzi. Tsi agbɔsɔsɔ kple yame ƒe nɔnɔme si ate ŋu alé agbe ɖe tea le anyigba dzi, eye ɣletia ƒe lolome sɔ nyuie be wòalé anyigba ŋutɔ hã ɖe te. Magazine aɖe gblɔ be, “Ƒomedodo si le nu gbagbe kple dzɔdzɔmenu siwo le anyigba dzi domea wɔe be anyigbaa koe nye afi si amegbetɔwo ate ŋu anɔ agbe le.” a—National Geographic.

Agbalẽŋlɔla aɖe gblɔ be ɣea kple ɣletivi siwo le míaƒe ɣletivihatsotsoa mea “dome didi boo.” Ema tae míete ŋu le agbe le anyigbaa dzi. Ne ɖe anyigbaa te ɖe ɣletivi bubu siwo le míaƒe ɣletivihatsotsoa me ŋua, anye ne woƒe dzoxɔxɔa nu asẽ na mí akpa. Gake menye nenemae wòle o, anyigbaa le teƒe si sɔ nyuie be agbe nanya nɔ le edzi.

Nu si dzɔdzɔmeŋusẽŋutinunyala Paul Davies, nya tso xexea kple dzɔdzɔmeŋusẽ siwo le eme ŋua, na wòƒo nya ta be: “Nyemate ŋu axɔe ase be ɖeko xexea kple mí amegbetɔwo míedzɔ le mía ɖokui si zi ɖeka kpoyi o. . . . Tameɖoɖo aɖe le agbea ŋu.” Davies mefia nu be Mawue wɔ xexea kple amegbetɔwo o, gake nu kae nèsusu? Edze be wotrɔ asi le xexea kple anyigbaa ŋu ale be agbe nanya nɔ le edzi. Ðe wòanye be ame aɖee ɖoe koŋ wɔe nenema?
