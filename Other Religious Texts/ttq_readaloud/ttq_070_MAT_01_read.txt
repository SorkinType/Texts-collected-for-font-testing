Ǝlinjil wa n Matta.
1.
Ǝntanay da esmawan n aljadan ǝn Ɣaysa Ǝlmǝsix, ahaya n ǝnnǝbi Dawǝd, d ǝnnǝbi Ibrahim: 
Ibrahim eraw Isǝhaq. Isǝhaq eraw Yaqub. Yaqub eraw Yahuda ǝd mǝdrayan-net. 
Yahuda eraw Farǝs ǝd Zarax, anna-nasan esǝm-net Tamar. Farǝs eraw Xasrun. Xasrun eraw Ram. 
Ram eraw Ɣaminadab. Ɣaminadab eraw Našon. Našon eraw Salmuna. 
Salmuna eraw Boxaz was anna-net Rahab. Boxaz eraw Ɣubayd was anna-net Rut. Ɣubayd eraw Yasay. 
Yasay eraw Dawǝd wa n ǝmǝnokal. Dawǝd eraw Suliman was anna-net tantut n Urǝyya. 
Suliman eraw Roxoboham. Roxoboham eraw Abǝya. Abǝya eraw Aza. 
Aza eraw Yahušafat. Yahušafat eraw Yuram. Yuram eraw Ɣuzǝyas. 
Ɣuzǝyas eraw Yutam. Yutam eraw Axaz. Axaz eraw Xizqǝyyas. 
Xizqǝyyas eraw Manašša. Manašša eraw Amun. Amun eraw Yušǝya. 
Yušǝya eraw Yakunǝya ǝd mǝdrayan-net. Azzaman win den ǝntanay a daɣ tawaɣan Kǝl-Israyil ǝmmewayan s akal ǝn Babǝylon ǝqqalan daɣ-as ikefǝlan. 
Dǝffǝr adi, eraw Yakunǝya Šalatǝyel. Šalatǝyel eraw Zǝrubabil. 
Zǝrubabil eraw Abihud. Abihud eraw Alyaqim. Alyaqim eraw Yazur. 
Yazur eraw Saduq. Saduq eraw Xakim. Xakim eraw Elǝyud. 
Elǝyud eraw Elyazar. Elyazar eraw Mattan. Mattan eraw Yaqub. 
Yaqub ǝnta a erawan Yusǝf wa izlafan Maryama ta terawat Ɣaysa was itawannu Ǝlmǝsix. 
Daɣ adi maraw meddan d ǝkkoz a ǝllanen gǝr Dawǝd d ǝmaraw-net Ibrahim. Ǝllân-tu maraw d ǝkkoz gǝr Dawǝd d azzaman win ǝtǝwǝkfal ǝn Kǝl-Israyil ǝs Babǝylon, ǝllân-tu deɣ maraw d ǝkkoz gǝr ǝtǝwǝkfal ǝn Kǝl-Israyil ǝs Babǝylon ǝd tǝhǝwt ǝn Ɣaysa. 
Ǝnta da ǝmmǝk was d-iggaz Ɣaysa Ǝlmǝsix ǝddǝnet: Maryama ta n anna ǝn Ɣaysa, imirakan dǝr-ǝs Yusǝf azalaf. Mišan harwa da wǝr tǝzlay ǝs Yusǝf, as tǝga tadist, ǝs tarna n Infas wa Zǝddigan. 
Yusǝf, imosan alǝs oɣadan, wǝr ira ǝsǝkkǝrukǝd ǝn Maryama daɣ aytedan. Awen daɣ a fǝl isammarkas daɣ man-net as a dǝr-ǝs iɣrǝd da wǝr t-illa i ǝhan salan-nasan. 
Isamadran daɣ awen da as t-in-ibaz etǝs inafalal-as-du angalos n Ǝmǝli daɣ targǝt, inn-as: «Yusǝf, ahaya ǝn Dawǝd, a kay-wǝr-tǝggǝz tasa n azalaf ǝn Maryama, fǝlas barar wa ihan tadist-net, Infas wa Zǝddigan a d-ifal. 
Ad tǝgrǝw barar amaran kay ag-as esǝm Ɣaysa fǝlas ǝnta a zʼassafsin tamattay-net daɣ bakkadan.» 
Arat wa kul iga fǝl ad andu awal wa d-imal Mǝššina ǝs tarrayt n ǝnnǝbi Isayas as inna: 
«Ad tagu tǝmawat tadist da wǝr tǝzday meddan, tǝgrǝw barar. Barar wǝdi a das-itǝwǝggu esǝm Emanǝwel, almaɣna: Mǝššina illâ ɣur-na.» 
As d-inkar Yusǝf daɣ etǝs, immozal s arat was t-omar angalos n Ǝmǝli, izlaf Maryama. 
Mišan wǝr kala a dǝr-ǝs inamansa har ihǝw barar. As ihǝw, ig-as Yusǝf esǝm Ɣaysa. 
