LUKA.
3.
Igarakpakpa Kaisaro Tiberio ikɔ weoruva i iyara iso ne, Pontio Pilato loɖe abã ɔkpakpa i Yudea karɔ̃ iso. Galilea karɔ̃ iso ana ne, Herodes loɖe ɔkpakpa fiɛ ɔ̃ kpeama gɔ marɔ Filipo ɔɖe Iturea gu Trakoniti abuiti iso ɔkpakpa. Lisania ana ɔɖe Abilene ibuiti iso. 
Hana gu Kayafa loɖe Ɣaa masɔrɛdze makpakpa pelepele. Ikɔ nɛmɔ ame ne, Yohanes gɔ nɖe Zakaria ɔbi ɔfɔ silɔ ɔbɔrɛgu i Ɣaa kɔrɛ i fafuĩ ame. 
Ne ɔso Yohanes ɔwe ɔki i Yordan sikpokpo gu abuiti ame ɔɖuɖu ɔto ɔɣɛ Ɣaa itɔ̃me sɔ, “Mifiniki mibɔrɛ i mi akpi ame si mifɔ Ɣaa itupie kubarara si Ɣaa aasu mi akpi ɔtsɛ mi.” 
Lɛ matsɛrɛ mapia i Ɣaa Kanyaɖidze Yesaya ɔko ame sɔ, “Ɔwɛ̃ to ɔla kulu i fafuĩ ame sɔ, ‘Miledza Bosate ɔri misɛ. Mibara ɔ̃ siri tɔrɔrɔ. 
Miyira kugbolomi ɔɖuɖu si mibiɛ abe gu kubemi ɔɖuɖu mibɔ karɔ̃. Mibara siri gɔgɔlɔa ɔɖuɖu tɔrɔrɔ. Si mitã sɔ siri woworea ɔɖuɖu iso aase sɔlɔsɔlɔ. 
Mmɔ i maturi ɔɖuɖu aanya Ɖidze gɔ i Ɣaa ɔsese ne!’ ” 
Maturi gbodzoo ɔba sɔ Yohanes si ɔpie ma ndu ɣɛɛ Yohanes ɔɣere ma sɔ, “Mi ma lo nyanyarĩ lɛ maɣɛ! Nna loɣere mi sɔ miawo ɔtere ɔbɔrɛ i Ɣaa kutsue ikpadzɛ̃ nɛ ɔ̃abɔ i maturi lalaa iso ame? 
Mite i mi nsɛgbai ame sɔ miɔfiniki mibɔrɛ i mi akpi ame. Midaabu sɔ gɔ Abraham mawa miɖe ɔso ne, Ɣaa iibakpadzɛ̃ mi kutsue. Nto loɣere mi sɔ Ɣaa to ɔ̃awo mawa ɔbara ɔɖi i ata wa nfere i ngbe ame ɔtã Abraham. 
Minyɔ! Maɔkarã kaɣɛ i adziri iso koko sɔ maatu wã ta siɖu ame. Kudziri biara gɔ loisɛ kuɣɔ̃ abi sɛɛ ne, maaɖaɛ kɔ̃ mapɛyu matsuedza.” 
Mmɔ mato makarɛ wũ sɔ, “Be si bobara kiniɔ?” 
Ne Yohanes to ɔɣere ma sɔ, “Ngɔ mba awu aka anyɔ ne, ɔsu awɛ̃ ɔtã ngɔ nna kuawɛ̃. Ngɔ mba araɖea si ɔɣɛ wã ɔtã mma nna.” 
Ma lampofɔdze mawɛ̃ ana ɔba sɔ ɔpie ma ndu. Makarɛ wũ sɔ, “Ratedze, be si bobara?” 
Ne ɔto ɔɣere ma sɔ, “Midaafɔ sikã i maturi kɔrɛ miɖo kumɛgɔ i mmara ɔkarɛ.” 
Makpakpɛ̃dze mawɛ̃ ana ɔba maakarɛ wũ sɔ, “Bo ne, be si bobara?” Ma wũ ɔɣere ma sɔ, “Mitã mi kuso si kusi mi. Midaasu ɔle mifɔ kuwɛ̃ sikã i ɔri gɔ loikote iso. Midaaɖaɛ kuwɛ̃ ana kanya.” 
Maturi ɔriinyɔ ɔtsɛ kato ikɔlɛ. Matsɛ ibu sɔ bɛrɛ Yohanes nɖe Kristo gɔ mato manyɔ ɔri. 
Ne ɔso Yohanes ɔɣere ma ɔɖuɖu sɔ, “Ndu losu loto lopie mi, Ɣɛɛ ngɔ nsiai me i kama ne, ɔmɔ ɔɖo me fafaafã. Loikote sɔ loabɔdzo lokurisi ɔ̃ ndokota kɔra. Ngɔgbe nto ɔ̃asu Siwarã Bielea gu ɔtɔ ɔpie mi ndu. 
Ɔto ɔ̃ ifɛra nɛ ɔ̃asu ɔfɛ simɔɣo ɔɖi i araɖea ame fiɛ ɔ̃asu kamɔ ɔfere i kawu ame. Ɔto ɔ̃atsuedza simɔɣo gu ɔtɔ gɔ loibanyi ɔnya!” 
I siri agbãagbã iso ne, Yohanes ɔɖiɖi Ɣaa itɔ̃me karɔ̃ ɔte maturi ku ɔle sɔ mafinikira ma nsɛgbai. 
Ɣɛɛ Yohanes ɔkidza abã ɔkpakpa Herodes ala Herodia gɔ nɖe ɔ̃ ɔnyiibi ɔre fiɛ ɔfɔ ɔyiri iti. Ɔkidza wũ ala ara nyanyarĩa mama wa ana ɔto ɔbara ɔso. 
Nnɛ i Herodes ɔbara i ne kama gɔ inyanyarĩ iɖo nɖe sɔ ɔtã mamɔɛ̃ Yohanes mapia i iyo. 
Gɔ Yohanes ɔɔpie maturi ɔɖuɖu ndu ɔro ne, Yesu ɔ̃ wũ mapie wũ ndu. Gɔ ɔto ɔkparama kayi ne, kato ɔbusi. 
Ne Siwarã Bielea ɔso siba siasɛ wũ iso lɛ ilɔpɔ ne. Manɔ silɔ ɔbɔrɛ i kato sito siɣɛ sɔ, “Fɔ nɖe wũ ɔbi gɔ loipia kuɣɛ ne, abo me anɔ gbaã.” 
Yesu ɔfɔ lɛ akɔ sitɛ fiɛ ɔtsɛ ɔ̃ karabara. Maturi ne, ɔbu masɛ mabu sɔ ɔ̃ ɔse nɖe Yosef gɔ ɔse nɖe Eli 
gɔ ɔse nɖe Mattat gɔ ɔse nɖe Levi gɔ ɔse nɖe Melki gɔ ɔse nɖe Yona gɔ ɔse nɖe Yosef 
gɔ ɔse nɖe Matatia gɔ ɔse nɖe Amos gɔ ɔse nɖe Nahum gɔ ɔse nɖe Esli gɔ ɔse nɖe Nagae 
gɔ ɔse nɖe Mahat gɔ ɔse nɖe Matatia gɔ ɔse nɖe Semein gɔ ɔse nɖe Yosef gɔ ɔse nɖe Yuda 
gɔ ɔse nɖe Yohanan gɔ ɔse nɖe Resa gɔ ɔse nɖe Zerubabel gɔ ɔse nɖe Sealtiel gɔ ɔse nɖe Neri 
gɔ ɔse nɖe Melki gɔ ɔse nɖe Adi gɔ ɔse nɖe Kosam gɔ ɔse nɖe Elmadam gɔ ɔse nɖe Er 
gɔ ɔse nɖe Yosua gɔ ɔse nɖe Eliezer gɔ ɔse nɖe Yorim gɔ ɔse nɖe Matat gɔ ɔse nɖe Levi 
gɔ ɔse nɖe Simeon gɔ ɔse nɖe Yuda gɔ ɔse nɖe Yosef gɔ ɔse nɖe Yonam gɔ ɔse nɖe Eliakim 
gɔ ɔse nɖe Melea gɔ ɔse nɖe Mena gɔ ɔse nɖe Matata gɔ ɔse nɖe Natan gɔ ɔse nɖe David 
gɔ ɔse nɖe Isai gɔ ɔse nɖe Obed gɔ ɔse nɖe Boaz gɔ ɔse nɖe Salmon gɔ ɔse nɖe Naheson 
gɔ ɔse nɖe Aminadab gɔ ɔse nɖe Admin gɔ ɔse nɖe Arni gɔ ɔse nɖe Ezron gɔ ɔse nɖe Perez gɔ ɔse nɖe Yuda 
gɔ ɔse nɖe Yakob gɔ ɔse nɖe Isak gɔ ɔse nɖe Abraham gɔ ɔse nɖe Tara gɔ ɔse nɖe Nahor 
gɔ ɔse nɖe Seruk gɔ ɔse nɖe Regu gɔ ɔse nɖe Peleg gɔ ɔse nɖe Eber gɔ ɔse nɖe Sala 
gɔ ɔse nɖe Kainan gɔ ɔse nɖe Arfaksad gɔ ɔse nɖe Sem gɔ ɔse nɖe Noa gɔ ɔse nɖe Lamek 
gɔ ɔse nɖe Metusala gɔ ɔse nɖe Henok gɔ ɔse nɖe Yared gɔ ɔse nɖe Mahalaleel gɔ ɔse nɖe Kainan 
gɔ ɔse nɖe Enok gɔ ɔse nɖe Set gɔ ɔse nɖe Adam gɔ ɔse nɖe Ɣaa. 
