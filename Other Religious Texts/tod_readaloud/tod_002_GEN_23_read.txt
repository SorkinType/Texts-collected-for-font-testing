Zenɛze.
23.
Sala zii ma voloi kpein ge ɠɛni ga kona ungila puufele maazu lɔfela (127). 
É zaani Kiliyate-Aaleɓa, nii é ga Ɠeeɓelɔn, Kanaan yooi zu. Aɓalaame ná-saa vai ɠɛɛni, é ma wɔlɔi wo. 
Naa ʋolu Aɓalaame wuzeɠeni, é anzai ma ʋoomai yɛ laani, é li, é ɓɔɛ Ɠɛte nuiti pɔ, 
é ɠɛ ti ma: «Nà ga wɛɛin, gè zeini wo zaama. À maaɠulu bosu ve zèa, gè ànzai maaɠulu, nii saai.» 
Ɠɛte nuiti ti gooɠaaʋoteni, ti ɠɛ ma: 
«Woilo gi-woo ma, màliɠii. GALA ge è ɠɛɛʋɛ ga nu wola gi zaama. È-anzai maaɠulu gá-ɠabayeɠeiti ma ʋagɔi zu. Gi tanɔpɛ ge la è ɠoma ga ná-kabayeɠe ve vaa è ya è-anzai maaɠulu vai zu.» 
Aɓalaame wuzeɠeni, é maaʋɛɛ zou nuiti bɛ, Ɠɛte mavofodaiti. 
É ɓɔɛ ti ʋɔ, é ɠɛ ti ma: «Ni wo vaa bu ga gè ànzai maaɠulu, à Sɔɠaal ná-doun zunui Efelon maanɛɛnɛ bɛ̀, 
ga é Makepeela ʋugi ve zèa, toɠa nɔnɔ ʋe, nii é ná-kpala kpelamaʋɛ. É zɛ zèa ga sɔngɔ ɠitei nɔ wo ɠaazu, naa ɠa a kɛ é ɠɛ zèa ga maaɠulu bosuʋɛ.» 
Efelon ɠɛni zeini Ɠɛte nuiti saama. É Aɓalaame wooɠaaʋoteni Ɠɛte nuiti gaazu, ta niiti kpein ti ɠɛni lɛɛzu taazu ga siɠida ʋelei. 
É ɠɛ ma: «Ɓa-o, màliɠii, woilo mà! Gè nà-kpalagi vea è ʋɛ, ta pugi nii é ná. Gè fea è ʋɛ ga faanɛɛ, nà-nuɓusɛiti gaazu, ga è è-anzai maaɠulu ná.» 
Aɓalaame maaʋɛɛni zou nuiti bɛ. 
É Efelon wooɠaaʋoteni, nii a kɛ ti pɛ ti gooi mɛni, é ɠɛni ma: «Woilo dɛɛ gòoi ma, ɗa ɓalaagi. Va bu gè kpalagi zɔngɔi ve è ya. Yeezei bu bɛ̀, nà ànzai maaɠulu ná niina.» 
Efelon Aɓalaame wooɠaaʋoteni, é ɠɛ ma: 
«Màliɠii, woilo gòoi ma, leeni ɠa a ɠɛ ga naa de yɔɠɔzu da ɗe, zooi naa vaa zu nii sɔngɔi ga wali ɠae unnaanigɔ (400)? È-anzai maaɠulu ná.» 
Aɓalaame vaani naa wu, nii Efelon boni, é wali ɠaei ɠaaluni, nii naa boni ma Ɠɛte nuiti gaazu, é lo wali ɠae unnaanigɔi (400) ʋa, eɠɛʋelei falibogi laaʋɛ ɠɛni la yaaɠoiti zea. 
Zekana Efelon ná-kpalagi é Makepeela, Mamelee letemaʋɛ, kpalagi ta pugi é ná, guluiti ti kpalagi zu, kwɛpelemaʋɛ maaɠoolii zu, 
naati pɛ ti ɠɛɛni niina ga Aɓalaame nɔnɔ, Ɠɛte nuiti gaazu, naati kpein gaazu, niiti ti ɠɛni lɛɛzu taazu ga siɠida ʋelei. 
Naa ʋoluma Aɓalaame anzai Sala maaɠuluni Makepeela ɓalagi ma ʋugi zu, Mamelee letema ʋelei, nii é ga Ɠeeɓelɔn, Kanaan yooi zu. 
Kpalagi ta pugi nii é ná, ti ɠɛni ga Aɓalaame nɔnɔ, naa ɠɛ ga kabamaʋɛ, é geyani Ɠɛte nuiti ma. 
