ꞌꞌDukuyrilizadɩ.
18.
Ɩ ziꞌa -kaa, ꞌle ꞌɩn ꞌye -Lagɔ gboꞌa -dalbhoyi -lrɔɔ liꞌye. ꞌLe yaku ꞌli ɔ ꞌwlʋꞌo. Ɔ ꞌbhle-e wɔnkuɛklagba -lue, ꞌle, ꞌɔ -vlavlɩ ꞌbhɛɛꞌɛ -Lagɔꞌɔ ꞌnynɩ ꞌꞌyi, ɩ -waꞌa ꞌbhlɩkpɩ ꞌꞌkpi ti. 
ꞌLe ɔ-ɔ poꞌo weze, ɔ-ɔ nʋꞌo: *Babilɔɔnʋgwlɔklagbaꞌa tisɔnɔɔ nyni-ɔ! ꞌƐ tisɔnɔɔ nyni-ɔ! ꞌƐ lɛtu-u ꞌye ꞌtɔ-ɔ ꞌꞌnyinynidɩꞌa -zuzu ꞌweeꞌa gwlɔ ꞌꞌdu -mʋ, ꞌle ɩ ꞌke ꞌbho -de. Nɩkpɩ nyʋ-ʋ nʋꞌa ɩ se *liꞌsaa ꞌbho -Lagɔꞌɔ ꞌꞌyigbeyi, -ɩ ꞌlbhaꞌa nyʋ -sɩanyɩ ꞌꞌyi, ʋn-ʋ pleꞌa, ꞌbho-o ɩ-ɩ ꞌye -nɩ mʋ -lrɛɛ. 
-Lagɔ-ɔ ꞌye-e ꞌɛ -gwlɔtu ꞌɔ ꞌcɛklagba ꞌꞌkpi -ya -mʋ ꞌle ɛ ꞌke ti-sɔ, -ɛkedɩmaa, ꞌɛ nyʋ-ʋ ꞌnaa-a ꞌɔ wlu ꞌꞌyi, ꞌle, ꞌwa dɩ, ꞌɔ wluꞌa ꞌꞌyinɛɛɛ ꞌmnɛ ꞌye ꞌle ꞌbhlɩkpɩ ꞌwee ꞌꞌkpi ti-wa. ꞌWa kplisasʋɩ ꞌmnɩ nʋꞌa -kaa, ɩ ꞌjri-e ꞌbhlɩkpɩyowli ꞌꞌwe ꞌle, ꞌle ʋn-ʋ nʋ ɩꞌo. A -gblee, ɛ-bɛ gwlɔ ꞌmnɛꞌɛ nyʋ ꞌbhle-e ꞌꞌwlilɛ, ʋn ꞌye ꞌɛ ꞌꞌkalɛ ꞌꞌyizi. Nyʋ-ʋ -po ꞌnʋ ꞌwa ꞌtʋnʋlɩ kwa ꞌmʋ ꞌpɛlʋ, ʋbʋ ꞌga-oꞌo -lrɛɛ. 
Ɔ poꞌa wlu ꞌmnɛ ti a, ꞌle ꞌɩn ꞌye wlu -lrɛɛ ꞌbʋꞌwɔn. Ɛ -sɔꞌɔ-ɔ ꞌle yaku ꞌli ꞌle ɛ na: A-bʋ ꞌma-a ꞌan nyʋ, a ꞌwlʋ ꞌbho ɛ-bɛ gwlɔ ꞌmnɛ ꞌmʋ, ꞌle, -ka ꞌɛ nyʋ nʋꞌa ꞌꞌnyinynidɩ, a -kaa -ka -lue ꞌmnɔ nʋ, ꞌle, ꞌcɛ ꞌɩn-ɩ ꞌye ꞌʋ ꞌꞌkpi -ya mʋ, a ꞌke ɛ wɔn ꞌmʋ cɛ. 
A -gblee, ꞌɩnmɔ -nɩꞌa ꞌnɔɔ yaku ꞌli, ꞌwa ꞌꞌnyinynidɩ -dieꞌe-e ꞌꞌyi tenyɩ ꞌbho ꞌan ꞌꞌyigbeyi. ꞌƖn -see ꞌya -lue ꞌtɩn ꞌmate. 
ꞌƐ dɩ, -ka ʋn klaꞌa nyʋ nyanɩ ꞌmʋ -bɛnyɩ, ʋ -nʋ-ɛ -kaa! -Yɩ ꞌye ꞌʋ ꞌꞌlruli-nʋ-ɛ mʋ, ɩ -zi ꞌwa nɩ wɔn ꞌmʋti! Nmɔ-ɔ kpʋnꞌa wɔn, -ɛ ziꞌa ꞌꞌkalɛ ꞌꞌyi, -ka nyɔ-ɔ ꞌꞌnyɩ ꞌɛ ꞌɔ -bonyunyɔ -glaka, -ka -lue ꞌmnɔ, ʋn ꞌye -kaa ꞌkle, ꞌle, ꞌkleyeɛɛ ʋn -yaꞌa nyʋ ꞌꞌkpi a, ɛ ꞌke ɛ ꞌmʋ-zi. 
-Ka ʋn ꞌꞌduꞌa ꞌꞌwlilɩbhlemʋklɩgbɩ ꞌle ꞌwa ꞌnynɩ-ɩ muꞌa a, ʋn ꞌye -kaa ꞌkle ꞌle ꞌwa dɩ ꞌke ngaze ꞌmʋꞌbhle. A -gblee, -bho ʋn -de ti, -ka ʋn-ʋ popoꞌa ꞌgwlʋti, ꞌkla-a ꞌka-a: -A-bʋ ꞌmo-o nyʋklɩgbɩ. -Aꞌba dɩ se ngaze ꞌmʋꞌbhle -ka -dɩgbalbhamʋ. Lɛ-ɛ ꞌka -amʋ ngaze ꞌꞌyi ꞌlbhaa, ꞌle -a ꞌka ꞌꞌvi, ꞌɛ lɛtu -see -amʋ -bodɩ -yi yi ꞌꞌkɔmʋ. 
A ꞌye li-ɔ, ꞌmʋ-e, ꞌꞌlrubhatiɛ -ke ꞌmɛmɛɛ ꞌɩn deꞌa ꞌbho ti ꞌwa dɩ ꞌle -ɩ -nɩ ꞌʋ wɔnfuonamʋ, ꞌɩnnɛɛnɛꞌɛ ꞌꞌlru ꞌꞌyi, ꞌɩn-ɩ ꞌye ɩ ʋ ꞌꞌkpi -ya mʋ ꞌle zɔ -lue ꞌtɩn ꞌli. ꞌƖn-ɩ ꞌye-e ꞌwa gwlɔ ꞌꞌyri-po -mʋ -lrɛɛ ꞌle ʋn -ke ɛ ꞌke sin, -ɛkedɩmaa, ꞌɩnmɔ nyʋꞌa -Kɔyi -Lagɔ ꞌye ꞌʋ -zigle -tu mʋ, ꞌɩn ꞌku-o wɔn. 
A -gblee, ꞌbhlɩkpɩyowli ꞌꞌwe ꞌwa kplisasʋɩ ꞌmnɩ jriꞌa ꞌle, -ʋ nʋ ꞌɩ a, -bho ɛ -ka sin ꞌle ʋn ꞌke ꞌɛ -dayrʋ liꞌye a, ʋn-ʋ ꞌye-e ꞌꞌvi -mʋ ngazeka, -ɛkedɩmaa, ꞌbho-o ꞌwa lɛmʋzɛɛ ꞌwlʋꞌo. 
Ʋn-ʋ ꞌye-e ꞌkleyeɛɛ -ple -mʋ ꞌle ʋn ꞌke gbɔꞌꞌtɔɔ ꞌle ʋn ꞌke -kaa ꞌlɛ: -Yeee, ngazedɩ! -Yeee, ngazedɩ! *Babilɔɔnʋgwlɔklagba, -ɛ kuꞌa wɔn tenyɩ, ꞌɩnnɛ -gwɛꞌɛ -ka kʋn ꞌle -nɔɔtoope ꞌliꞌa! 
A ꞌye li-ɔ, ꞌpɛlʋpomʋ -nɩꞌa ꞌbhlɩkpɩ ꞌꞌkpi, ʋn-ʋ ꞌye-e ꞌꞌvi -mʋ ngazeka, -ɛkedɩmaa, ꞌwa lɩꞌa deyi -see ꞌtɔ -nɩ yi. Ɩ-bɩ lɩ ꞌmnɩ, ꞌya ꞌnynɩ ꞌka-a: ꞌꞌyrilinmɔnɛtɩ -ke ꞌpɛlʋ-ʋ -kmuꞌa ꞌꞌyi-e, sanu-e, sɩkpɩ -lrɩɩ-ɩ nʋꞌa ꞌꞌwleewle, -ɩ ꞌbhleꞌa ꞌpɛlʋ-e, ꞌꞌyrilinmɔyrii, -ɩ -ke ꞌpɛlʋ-ʋ -kmuꞌa ꞌꞌyi tenyɩ -lrɛɛ, ꞌle -ɩ -ke tɔlʋ zaanꞌa-e, tui-i poꞌa ngnɛzɛgɛ ꞌle -ɩ -ke ꞌpɛlʋ-ʋ -kmuꞌa ꞌꞌyi-e, lɩ ʋn -baꞌa lʋɛnynɩ ꞌmʋ-e, ꞌcnɩ-ɩ poꞌa ngnɛzɛgɛ ꞌle -ɩ -ke ꞌpɛlʋ-ʋ -kmuꞌa ꞌꞌyi-e nmɔ-e, lilicna-e, lililɩꞌa ꞌyɔ ʋn-ʋ ꞌlaꞌa ꞌblee, ɩ -ke ꞌya ꞌpʋnzɩgɩ-e, -bhlii-e, ꞌbhlabhlɩ-e, -siekoe -ke ꞌꞌyrilinmɔkoko nyʋ ꞌꞌduꞌa bhɩ nyiɛ ꞌzɔ -siekoe-e jriꞌa ti, ꞌle ꞌwa ꞌpɛlʋpoɛ ꞌye mu ꞌle ɛ ꞌye ꞌgenynuukpɩɩnꞌa ꞌpɛlʋpoɛ ꞌꞌkpi bhla. 
-Bho ɛ -nɩ ꞌtɔ -kaa ꞌmʋ a, ꞌle ʋ-bʋ ꞌpɛlʋpomʋ ꞌmnʋ ꞌke ꞌwa lɩꞌa demʋꞌa dɩ ꞌꞌvi ꞌle ʋn ꞌke -kaa ꞌlɛ: Lɩ-ɩ nʋ ꞌʋ ꞌka ꞌtʋ, ʋn ꞌbɔꞌɔ ti ʋn ꞌke ꞌkɩ ꞌbhle ꞌꞌkɔmʋkɔmʋ, ɩ -ke ꞌwa ꞌꞌwlilɩ -nyniꞌe-e wɔn. -Yeee! Ʋn -see ꞌtɔ ꞌya lɛtu ꞌye yi ꞌꞌsɛ! 
ꞌLe, ɛ-bɛ gwlɔ ꞌmnɛ ꞌmʋ, ʋ-bʋ nyʋ-ʋ -po -nɩ ꞌka ꞌbho ꞌpɛlʋ ꞌle ʋn ꞌyeꞌa lɛ ꞌmʋ -zɛ, ʋn-ʋ ꞌye-e ꞌɛ ꞌkleyeɛɛ -ple -mʋ ꞌle ʋn ꞌke gbɔꞌꞌtɔɔ ꞌle ʋn ꞌke ꞌꞌvi ngazeka. 
-Bho ʋn -ka ꞌꞌvi, ꞌle ʋn ꞌke -kaa ꞌlɛ: -Yeee, ngazedɩ! -Yeee! Babilɔɔnʋgwlɔklagbaꞌa nyʋꞌa dɩ ꞌbhle-e ngaze ꞌmʋ ꞌꞌsɛ! -Banɩ ʋn-ʋ pa ꞌka ꞌmʋ, ɩ -nmɔꞌɔ-ɔ ꞌꞌyrili, ɩ ꞌbhle-e ꞌpɛlʋ ꞌle ꞌya tɔlʋ zaanꞌo. Sanu -ke sɩkpɩ -lrɩɩ-ɩ nʋꞌa ꞌꞌwleewle, -ɩ -ke ꞌpɛlʋ-ʋ -kmuꞌa ꞌꞌyi tenyɩ, ꞌɩnnɩ ʋn-ʋ ꞌꞌdu ꞌko li. 
Ɩ-bɩ ꞌwa -kɔkɔlɩ ꞌmnɩ, ꞌɩnnɩ -nyniꞌe -kaa wɔn ꞌle -nɔɔtoope ꞌliꞌa! A -gblee, nyʋklɩgbɩ-ɩ triꞌa batoo-e, ꞌwa lbhʋnʋmʋ -ke nyʋ -lrʋʋ-ʋ -nɩꞌa ꞌle ꞌɛ ꞌlimʋ, -bho ɛ-bɛ gwlɔ ꞌmnɛ -ka sin ꞌle ʋn ꞌke ꞌɛ -dayrʋ liꞌye a, ʋn-ʋ ꞌye-e gbɔꞌꞌtɔɔ -mʋ ꞌle ʋn ꞌke ꞌꞌwɔ ꞌle ʋn ꞌke -kaa ꞌlɛ: -Yeee, ɛ-bɛ -gwlɔklagba -nɛɛ, ɛ se ꞌkɩ ꞌsɔnnɛ ꞌbhle ꞌnɔɔ ꞌbhlʋkpa ꞌꞌkpi ꞌꞌsɛ! 
-Bho ʋn ꞌye ɛ -kaa li a, ʋn-ʋ ꞌye-e -bɩsɩ ꞌꞌlruꞌwla -mʋ ꞌle ʋn ꞌke ꞌꞌvi ngazeka ꞌle ʋn ꞌke -kaa ꞌlɛ -lrɛɛ: -Yeee, ngazedɩ! -Yeee! Babilɔɔnʋgwlɔklagbaꞌa dɩ ꞌbhle-e ngaze ꞌmʋ ꞌꞌsɛ! Nyʋ-ʋ ꞌbhleꞌa batoo, ꞌɛ nyʋꞌa ꞌꞌwlilɛbhleɛɛꞌɛ kamʋ, ʋn -zɛꞌɛ-ɛ lɛ ꞌmʋ ꞌwee. Ɩ-bɩ ꞌꞌwlilɩ ꞌmnɩ, ꞌɩnnɩ -nyniꞌe -kaa wɔn ꞌle -nɔɔtoope ꞌliꞌa! A -gblee, ʋ-bʋ nyʋ ꞌmnʋꞌa ꞌꞌviviaꞌa ꞌꞌyigwɛnamʋ ꞌka-a! 
-Lagɔꞌɔ nyʋ-ʋ -nɩꞌa ꞌle yaku ꞌli, -da ʋn-ʋ ꞌyeꞌa gwlɔ ꞌmnɛꞌɛ tisɔdɩ ꞌbʋꞌwɔn -nɩ mʋ a, -kaa wlu -lue-e ꞌye ʋ -kaa ꞌꞌyiꞌlɛ mʋ: A-bʋ *Zeziiꞌa -dalbhomʋ-e, -Lagɔꞌɔ wluꞌa ꞌmʋtizamʋ -ke ꞌɔ nyʋ -lrʋʋ, a-bʋ -nɩꞌa ꞌle yaku ꞌli, a li ꞌbʋbʋa ꞌɛ tisɔdɩ, -ɛkedɩmaa, aꞌba kpa -Lagɔ -zaꞌo! 
A -gblee, -Lagɔ gboꞌa -dalbhoyi -lue-e kuꞌa wɔn tenyɩ nʋꞌa -kaa, sʋkpʋmua -ke ꞌꞌkpi ʋn-ʋ su nɩꞌa lɩꞌa ꞌyɔ, ꞌɛ -kaabolɛ kuꞌa kwa, ɔ ꞌꞌluo ꞌnɛ-ɛ ꞌmʋ ꞌle ɔ ꞌye ɛ ꞌle ꞌtɔnni kɔ ꞌꞌvuto ꞌle ɔ na: -Ka ꞌɩn kukuꞌa ꞌmʋti ꞌle ꞌɩn ꞌyeꞌa sʋkpʋ -nɛɛ ꞌꞌnukɔ po, ꞌka-a -Lagɔ-ɔ ꞌye Babilɔɔnʋgwlɔ ti-za mʋ ꞌbho -gbaa -lue ꞌmʋ. -Bho ɔ nʋ -kaa a, ꞌle ɛ ꞌke wɔn-nyni ꞌwee, ɛ ꞌke ti-sɔ ꞌꞌkɔgwlɛka. Nyɔ -see ꞌɛ -budukpɩ ꞌye yi. 
-Bho ɔ -zɛ ɛ -kaa ti a, nyʋ-ʋ bhlaꞌa -dɔdɔ-e, lɛglɛ-e, -gbakɔbheyi -ke bhlemʋ -lrʋʋ, nyɔ -see ꞌwa wlu -lue komu ꞌbʋꞌwɔn yi. Nyɔ -see ꞌbho lbhʋnʋyi -lue ꞌtɩn ꞌye yi. Nyɔ -see ꞌbho ꞌꞌsuꞌa wlu ꞌbʋꞌwɔn yi -lrɛɛ. 
Nyɔ -see ꞌbho ꞌꞌnapɛꞌɛ -vlavlɩ liꞌye yi. -Ka nyʋ-ʋ kpaꞌa ꞌnynʋkpakpɩ ꞌle ʋn-ʋ liꞌa ꞌya ꞌbʋbʋa, ꞌya lɛtu -see ꞌbho -nʋ-ɛ -nɩ yi. Nyʋ-ʋ po nɩ ꞌka ꞌbho ꞌpɛlʋ -bɛnyɩ, ꞌwa ꞌnynɩ-ɩ mu ꞌko-oꞌo ɛ ꞌye -gwlɛ -lrɩɩ ꞌmʋꞌa ꞌpɛlʋpomʋ -zi, ꞌle ʋn-ʋ ꞌbhɛɛꞌɛ ꞌwa ꞌꞌbhi ꞌꞌyi, ꞌle ꞌꞌnyinynikpli -ke ꞌtʋ-ʋ -nɩꞌa ꞌle ꞌwa -pɔlʋ ꞌzɔ, -ɩ -ke ꞌli ʋn -deꞌa ti, ꞌle ꞌya ꞌmʋ ʋn-ʋ ꞌꞌmaa nɩꞌe ꞌbhlɩkpɩ ꞌweeꞌa nyʋ dɩ ꞌꞌyrili. ꞌYa dɩ -Lagɔ-ɔ ꞌye ɛ ti-za mʋ. 
-Lagɔwluꞌa ꞌmʋtizamʋ -ke ꞌɔ nyʋ -lrʋʋ nyʋ ꞌlbhaꞌa ꞌle ꞌbhlɩkpɩ -lrɩɩ ꞌꞌkpi, -ʋ ꞌmɛꞌɛ ɛ, ɛ-bɛ gwlɔ ꞌmnɛ ꞌmʋꞌa nyʋklɩgbɩꞌa ꞌꞌlrudɩ moꞌo. ꞌƐ kamʋ ɔ-ɔ ꞌye ɛ ti-za mʋ -lrɛɛ. 
