Uwukuwi.
18.
We gaashɨla ganaago, ɨnhamʉlola ʉkhabhɨzya ʉwamwabho akwikha kufuma kʉmwanya. Áamɨle nʉ waamʉlo ʉwʉpɨtɨ, nɨ nsɨ yɨkhalamɨlwa nʉ lʉkhozyo ʉlwa wumwamu waakwe. 
Akhazingula ɨshongo kwi zi ɨlya kʉdandɨzya akhatɨ, “Waagwa, waagwa Babeeli, ɨnhaaya yiila ye mpɨtɨ! Ishi wabha wɨɨkhalo wa maseetani na mapepu amabhiibhi, wabha wɨɨkhalo wi nyonyi imbiibhi zyonti ɨzya kuviisya. 
Kʉnongwa ye ɨnsɨ zyonti zikholiilwe ku divaayi inhali ɨya wubhembu waakwe, bhoope abhamwene abhɨ nsɨ zɨnɨɨzyo bhabhembushile nawo. Bhoope bhe bhakʉkazya abha mʉ nsɨ bhawaajile uwudumbwe kufuma mʉ wʉnavɨgane waakwe we wujiniizye nhaani.” 
Ɨnhɨmvwa izi ilinji kufuma kʉmwanya lɨkʉtɨ, “Yeepi kʉkwakwe ɨmwe mʉbhantʉ bhaanɨ, kʉtɨ mʉtakhabhe peeka nawo mu mbiibhi zyakwe, ɨnga ulufundo lwakwe lʉtakhabhaaje. 
Kʉnongwa ye imbiibhi zyakwe mpɨtɨ nhaani, khabhɨlɨ zifishile kʉmwanya, ʉMʉlʉngʉ akʉmbʉkha imbiibhi zyakwe. 
Mʉmʉbhombele anza she woope ábhabhombeeye abhanjɨ, mʉmʉtabhʉlɨzye khonti khabhɨlɨ kʉ gaala ge ábhombile. Mʉ shɨkoopa shaakwe she abhasanganyiinye, ɨmwe mʉmʉsangaanye khonti khabhɨlɨ. 
Mʉmʉyɨmvwe na kʉmʉvwalazya mʉ mwoyo kufumilana na kʉyɨbaada kwakwe, nɨ nsʉngʉkho zyakwe. Kʉnongwa ye akʉyɨbaada mʉ mwoyo waakwe kʉtɨ, ‘Ɨne ɨnkwɨkhala mwɨ tengo lyanɨ, na kʉtabhaala anzʉ mwene ʉmwantanda. Ɨne te neene nʉmʉfwɨle, khabhɨlɨ te ɨnhaswɨmɨɨlɨle naalumo!’ 
Kʉnongwa ya ganaago, akhayɨposheela uwugoji waakwe kwi siku lyeka, uwufwe, uwuswimiilizu nɨ nzala. Khabhɨlɨ akhayɨyazwa kʉ mwoto, kʉnongwa ye ʉMwene ʉMʉlʉngʉ ʉweene we amulonjile alɨ na makha.” 
Abhamwene abhɨ nsɨ bhe bhabhembushile nawo na kʉbhomba ɨvɨgane peeka nawo, bhakhayɨlɨla na kʉyɨlʉmbʉʉzya we bhaalola ilyosi ɨlyɨ nhaaya yɨnɨɨyo we yɨkwakha na kʉnanjɨkha. 
Bhakhayɨmɨɨlɨla ukutali kʉnongwa ye bhakwogopa amayɨmba gaakwe na kʉlonga kʉtɨ, “Ʉsheleeye! Ʉsheleeye ɨwe Babeeli! Ɨnhaaya ye yivwinshile, khabhɨlɨ nhaaya ɨya makha! Kʉ khabhalɨlo akhɨ saala yeeka bhʉʉlo ulufundo lwakho lwakwaga.” 
Bhoope bhe bhakʉkazya abhɨ nsɨ zyonti bhakhayɨlɨla na kʉyɨlʉmbʉʉzya, kʉnongwa ye atalɨɨpo umuntu wowonti we akhayɨkala ivintu vwabho. 
Kwe kʉtɨ atalɨɨpo we akhayɨkala izahaabu yaabho nɨ nhela na mawe agɨ nhela ɨmpɨtɨ ni luulu ni kitaani inyinza. Khabhɨlɨ atalɨɨpo we akhayɨkala amenda amashamamizu ni haliili na menda amashamamu nɨ vɨkholo vwonti ɨvwa makwi ge gakununshiilila. Khabhɨlɨ atalɨɨpo we akhayɨkala ɨvɨlɨɨlo ɨvwɨ mpembe izyi nzovu nɨ vwa makwi agɨ nhela ɨmpɨtɨ nɨ vwɨ shaaba nɨ vwa shɨjela ni vwi malumaalu, 
umudalasiini, iliiki, uwuvumba, nɨ manemaane, nu wuudi ni divaayi na mafuta nu wusu uwinza nɨ ngano. Khabhɨlɨ atalɨɨpo we akhayɨkala ɨngʼombe nɨ ngoole ni falaasi ni vidodombwi na bhantʉ bhe bhatumwa. 
Bhe bhakʉkazya bhakhayɨtɨ, “Ivintu ivwinza vwe vwawʉsʉngʉsyaga ʉmwoyo waakho vwateega, uwudumbwe nɨ togo lyakho vwakupulukha, te ʉkhaakhole kʉvwaga winza!” 
Bhe bhakʉkazya bhanaabho bhe bhawaajile uwudumbwe kufuma mʉ nhaaya yɨnɨɨyo, bhakhayɨmɨɨlɨla ukutali kʉnongwa ye bhakhayoogopa amayɨmba gaakwe. Bhakhayɨlɨla na kʉyɨlʉmbʉʉzya, 
bhakhayɨlonga bhakhayɨtɨ, “Yɨsheleeye! Yɨsheleeye ɨnhaaya ɨmpɨtɨ! Waalʉbhɨɨye kʉkwata amenda aminza amazelu aga kitaani, amashamamizu na mashamamu na kʉyɨbhɨngʉlanya ni zahaabu na mawe agɨ nhela ɨmpɨtɨ ni luulu! 
Kʉ saala yeeka bhʉʉlo uwudumbwe waakwe wananjɨkha!” Khabhɨlɨ bhe bhakʉjenzya imeeli bhonti na bhe bhakʉshʉʉla bhoope na bhonti bhe bhakʉbhomba ɨmbombo mwa sʉmbɨ, bhakhayɨmɨɨlɨla ukutali. 
We bhaalola ilyosi ɨlya mwoto wuula we wʉkhayɨyɨnanganya, bhakhayizingula ɨshongo kwi zi ɨlya kʉdandɨzya bhakhayɨtɨ, “Yɨtalɨɨpo naalumo ɨnhaaya anzɨ nhaaya ɨmpɨtɨ ɨnɨ!” 
Bhakhayɨsʉmbɨla amasuuto mʉ matwe gaabho kumo bhakʉlɨla na kʉyɨlʉmbʉʉzya kʉtɨ, “Yɨsheleeye! Yɨsheleeye ɨnhaaya ɨmpɨtɨ! Ɨnhaaya ye bhonti bhe bhalɨ ni meeli mwa sʉmbɨ, bhashaajile ɨshʉʉma kufuma mu wudumbwe waakwe. Kʉ khabhalɨlo akhɨ saala yeeka bhʉʉlo wananganya ivintu vwonti! 
Seshelaji ɨmwe mwanya, nɨɨmwe bhafinjile. Seshelaji ɨmwe bhasundikwa, nɨɨmwe bhakuwi! Kʉnongwa ye ʉMʉlʉngʉ ayilonjile ɨnhaaya kufumilana na gaala ge yaabhabhombeeye ɨmwe!” 
Pe ʉkhabhɨzya ʉmo ʉwa makha akhabhʉʉsya iwe lye likholiine ni we ɨlya kʉsyela, akhalɨsʉmba mwa sʉmbɨ na kʉlonga kʉtɨ, “Ishi she iBabeeli yɨkhayɨsʉmbwa na kʉteega nzɨɨla. 
Amazi aga vɨnanda ɨvɨpɨtɨ na ga kwɨmba, amazi agɨ mfwɨlɨmbo na ga makakaavu, te gakhavwɨnshe naalumo kʉkwakho. Te akhabhe we akʉgomba wowonti kʉnʉʉkwo kʉkwakho, poope izi lyi we ɨlya kʉsyela te lɨkhavwɨnshe naalumo kʉkwakho. 
Ʉlʉkhozyo ʉlwɨ taala te lʉkhaloleshe winza kʉkwakho, poope izi ɨlya we akwega na we akwegwa, te gakhavwɨnshe naalumo kʉkwakho. Kʉnongwa ye abhabhombi bhaakho bhe bhakʉkazya bháamɨle bhapɨtɨ mʉ nsɨ. Khabhɨlɨ ku wulozi waakho ɨnsɨ zyonti zyákhopeliilwe! 
ɄMʉlʉngʉ akhayɨyɨlonga ɨnhaaya yɨnɨɨyo, kʉnongwa ye kʉkwakwe kwámɨle ɨbhanda ɨlya bhakuwi nɨ lya bhafinjile nɨ lya bhantʉ abhanjɨ bhonti, bhe abhalʉgʉ bha Mʉlʉngʉ bhabhagojile mʉ nsɨ.” 
