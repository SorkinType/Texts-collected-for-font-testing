This set of files contains a script of canonical text, chapter by chapter,
for the purpose of reading to make an audio recording.
All footnotes, introductions, and verse numbers have been stripped out.

﻿KANCAALAƔA.
1.
Wɑɑtʋ wei Ɩsɔ cɑɑlɑ ɩsɔtɔnʋɣʋ nɑ tɛtʋ kɛ lɑpʋ tǝcǝcɩ tɔ. 
Tɛtʋ ntɩ tɩɩ wɛ kpɛtɛ kɛ́ tǝ fɛɩ tɑpʋɣʋ tǝ fɛɩ nɔɣɔ, nɑ teŋku lumɑŋ nyǝŋ wɑɑsɑ pǝ tɔɔ nɑ sǝkpɛtʋɣʋ nyɑlɑɑ, nɑ pǝ́ kɑɑsɩ nɑ Ɩsɔ heelim nɑ́ɑ́ mɑkɩ lʋm tɔɔ. 
Ntɛnɑ Ɩsɔ tɔ́ sɩ: Pǝ́ nɑɑkɩ, ɩlɛnɑ pǝ́ sʋʋ nɑʋ. 
Ɩsɔ lɑŋlɛ hɛɛnɑ pǝ nɑɑkʋɣʋ mpʋ tɔ, ɩlɛnɑ ɩ́ fɑɣɑ-wɩ nɑ sǝkpɛtʋɣʋ. 
Mpʋɣʋlɛ Ɩsɔ hɑ pǝ nɑɑkʋɣʋ mpʋ tɔɣɔ hǝtɛ sɩ ilim tɑɑ, nɑ ɩ́ hɑ sǝkpɛtʋɣʋ sɩ ɑhoo. Pǝ kpɑɣɑ tɑnɑŋ nɑ pǝ́ sɩɩnɑ tɑɑnɑɣɑ, nɑ pǝ́ kpɑɣɑ ɑhoo nɑ pǝ́ nyɑɑlɩ tɔ, pǝ kpɛntɑ kʋyɑkʋ kɑncɑɑlɑɣɑ nyǝŋkʋ. 
Ɩlɛnɑ Ɩsɔ tɔ́ sɩ: Pɑtǝmɑ ɩ́ wɛɛ ɩsɔtɑɑ, ɩlɛnɑ pǝ́ fɑɣɑ ɩsɔtɔnʋɣʋ tɑɑ lʋm nɑ ɑtɛ nyǝm. 
Ɩlɛnɑ pǝ́ lɑ́ mpʋ. 
Ntɛnɑ ɩ́ hɑ pɑtǝmɑ ɩnǝɣɩ hǝtɛ sɩ ɩsɔtɔnʋɣʋ. Pǝ kpɑɣɑ tɑnɑŋ nɑ pǝ́ sɩɩnɑ tɑɑnɑɣɑ, nɑ pǝ́ kpɑɣɑ ɑhoo nɑ pǝ́ nyɑɑlɩ tɔ, pǝ kpɛntɑ kʋyɑkʋ nɑɑlɛ nyǝŋkʋ. 
Ḿpʋ́ɣʋ́ Ɩsɔ tɔmɑ sɩ: Atɛ lʋm ɩ́ kpɛntɩ lonɑ pɑɣɑlɛ tɑɑ nɑ pǝ́ yele puɣulɑɣɑ tɛtʋ. Ɩlɛnɑ pǝ́ lɑ́ mpʋ. 
Kɛlɛnɑ Ɩsɔ hɑ-tǝɣɩ hǝtɛ sɩ tɛtʋ, nɑ ɩ́ yɑɑ lʋmnɑɑ mpɛ sɩ teŋkunɑɑ, nɑ ɩ lɑŋlɛ hɛɛ. 
Ntɛnɑ Ɩsɔ tɔ́ sɩ: Tɛtʋ ɩ́ lʋlǝsɩ kʋnyɔnyɔm mpi pǝ wɛ tǝlɛkʋlɛkʋ tɔɣɔ wɑɑnɩ wɑɑnɩ ɩsɩɩ tɩɩŋ nɑ nyɩɩtʋ nɑ pǝ́ lʋlǝɣɩ pǝ pee nɑ ɑ́ wɛ nyɔʋ. Ɩlɛnɑ pǝ́ lɑ́ mpʋ. 
Ḿpʋ́ɣʋ́ tɛtʋ lʋlǝsɑ-wǝɣɩ wɑɑnɩ wɑɑnɩ, nɑ Ɩsɔ lɑŋlɛ hɛɛ. 
Pǝ kpɑɣɑ tɑnɑŋ nɑ pǝ́ sɩɩnɑ tɑɑnɑɣɑ, nɑ pǝ́ kpɑɣɑ ɑhoo nɑ pǝ́ nyɑɑlɩ tɔ, pǝ kpɛntɑ kʋyɑkʋ tooso nyǝŋkʋ. 
Mpʋɣʋlɛ Ɩsɔ tɔmɑ sɩ: Kɔkɔsɩ ɩ́ wɛɛ ɩsɔtɑɑ nɑ sɩ́ fɑɣɑ ilim nɑ ɑhoo, nɑ kʋyɛɛŋ nɑ pɩɩsɩ nɑ lʋŋlɛ nɑ yolumɑ, 
nɑ sɩ́ nɑɑkɩ tɛtʋ, ɩlɛnɑ pǝ́ lɑ́ mpʋ. 
Kɔkɔsɩ sɔsɔɔnsɩ nɑɑlɛɣɛ ɩ lɑpɑ, nɑ kʋkǝlɑɣɑ tɔ́kɩ kɑwulɑɣɑ kɛ ilim nɑ nɑɑlɛ nyǝŋkɑ kɛ ɑhoo. Nɑ ɩ́ lɑ ɩsɔtʋlʋŋɑsɩ tɔtɔ. 
Ḿpʋ́ɣʋ́ Ɩsɔ tʋ́ sɩ tǝnɑɣɑ ɩsɔtɑɑ nɑ sɩ́ nɑɑkɩ tɛtʋ tɔɔ, 
nɑ sɩ́ tɔkɩ kɑwulɑɣɑ kɛ ilim nɑ ɑhoo, nɑ sɩ́ fɑɣɑ ilim nɑ sǝkpɛtʋɣʋ. 
Pǝ kpɑɣɑ tɑnɑŋ nɑ pǝ́ sɩɩnɑ tɑɑnɑɣɑ, nɑ pǝ́ kpɑɣɑ ɑhoo nɑ pǝ́ nyɑɑlɩ tɔ, pǝ kpɛntɑ kʋyɑkʋ liɣiti nyǝŋkʋ. 
Ḿpʋ́ɣʋ́ Ɩsɔ tɔmɑ sɩ: Weesuɣu nyǝm ɩ́ sú lʋmnɑɑ tɑɑ nɑ sumɑsɩ nɑ́ɑ́ kʋlǝɣɩ ɩsɔtɑɑ. 
Ɩlɛnɑ Ɩsɔ lɑ́ lʋm tɑɑ tɔɣɔlǝŋ nɑ pǝ tɑɑ weesuɣu nyǝmnɑɑ kɛ wɑɑnɩ wɑɑnɩ, nɑ sumɑsɩ tǝnɑ, nɑ ɩ lɑŋlɛ hɛɛ, 
nɑ ɩ́ kooli-tǝɣɩ kʋpɑntʋ nɑ ɩ́ tɔ́ sɩ: Ɩ́ lʋlɩ nɑ ɩ́ huki nɑ ɩ́ sú teŋkunɑɑ, nɑ sumɑsɩ nɑ́ɑ́ huki tɛtʋ tɔɔ. 
Pǝ kpɑɣɑ tɑnɑŋ nɑ pǝ́ sɩɩnɑ tɑɑnɑɣɑ, nɑ pǝ́ kpɑɣɑ ɑhoo nɑ pǝ́ nyɑɑlɩ tɔ, pǝ kpɛntɑ kʋyɑkʋ kɑkpɑsɩ nyǝŋkʋ. 
Ḿpʋ́ɣʋ́ Ɩsɔ tɔmɑ sɩ: Tɛtʋ ɩ́ lʋlǝsɩ weesuɣu nyǝm tǝnɑɣɑ wɑɑnɩ wɑɑnɩ ɩsɩɩ tɔlɑ nɑ tɑɑlɛ wontu nɑ ɑtɛ nyɑmɑnyɑmɑnɑɑ tǝnɑ, ɩlɛnɑ pǝ́ lɑ́ mpʋ. 
Wontunɑɑ mpɛ pɑ tǝnɑɣɑ ɩ lɑpɑ, pɑɑ tɔlɑ pɑɑ tɑɑlɛ wontu pɑɑ ɑtɛ nyɑmɑnyɑmɑnɑɑ, nɑ ɩ lɑŋlɛ hɛɛ. 
Ḿpʋ́ɣʋ́ Ɩsɔ tɔmɑ sɩ: Tǝ́ ŋmɑ́ yʋlʋ nɑ ɩ́ wɛɛ ɩsɩɩ tɑ́ tǝtɛŋɛlɛŋ nɑ ɩ́ tɔɣɔ kɑwulɑɣɑ kɛ wontu tǝnɑ tɔɔ, pɑɑ tiinɑ pɑɑ sumɑsɩ pɑɑ nti. 
Kɛlɛnɑ ɩ́ ŋmɑ́ yʋlʋ ɩsɩɩ ɩ mɑɣɑmɑɣɑ ɩ wɛɛ tɔ. Apɑlʋ nɑ ɑlʋ kɛ ɩ ŋmɑ́-wɛ ɩsɩɩ ɩ wɛʋ tɔ 
nɑ ɩ́ kooli-wɛɣɛ kʋpɑntʋ. Ɩlɛnɑ ɩ́ heeli-wɛ sɩ: Ɩ́ lʋlɩ nɑ ɩ́ huki nɑ ɩ́ sú tɛtʋ nɑ ɩ́ pǝsɩ-tɩ nɑ ɩ́ tɔɣɔ kɑwulɑɣɑ kɛ tiinɑ nɑ sumɑsɩ nɑ ɑtɛ wontu tǝnɑ tɔɔ nɑ ɩ́ pɑɑsǝnɑ-tɩ. 
Mǝ tɔɣɔnɑɣɑ ntɛ́ kʋnyɔnyɔm nɑ tɩɩŋ tǝnɑ pee. 
Wontu nɑ sumɑsɩ nɑ weesuɣu nyǝm tǝnɑ tɔɣɔnɑɣɑ ntɛ́ nyɩɩtʋ kʋlɛkǝlɛkǝtʋ tǝnɑ. Ɩlɛnɑ pǝ́ lɑ́ mpʋ. 
Mpʋɣʋlɛ Ɩsɔ nyǝnɑɑ nɑ ɩ lɑŋlɛ hɛɛ sɔsɔm. Pǝ kpɑɣɑ tɑnɑŋ nɑ pǝ́ sɩɩnɑ tɑɑnɑɣɑ, nɑ pǝ́ kpɑɣɑ ɑhoo nɑ pǝ́ nyɑɑlɩ tɔ, pǝ kpɛntɑ kʋyɑkʋ nɑɑtoso nyǝŋkʋ. 
﻿Kɑncɑɑlɑɣɑ.
2.
Ɩsǝnɑ Ɩsɔ lɑpɑ ɩsɔtɑɑ nɑ ɑtɛ nɑ pǝ tɑɑ weesuɣu nyǝmnɑɑ tǝnɑ tɔɣɔlɛ. 
Kʋyɑkʋ nɑɑtoso nyǝŋkʋ wule kɛ Ɩsɔ tɛɛsɑ ɩ tǝmɑ, ɩlɛnɑ ɩ́ hɛɛsɩ nɑɑtosompɔɣɔlɑɣɑ nyǝŋkʋ wule. 
Pǝ tɔɔ kɛ́ Ɩsɔ koolɑ-kʋɣʋ kʋpɑntʋ nɑ ɩ́ fɑɣɑsɩ-kʋ nɑ kʋ mpɑɑ sɩ kʋ kɛ́ ɩ nyǝŋkʋ. 
Ɩsǝnɑ Ɩsɔ lɑpɑ ɩsɔtɔnʋɣʋ nɑ ɑtɛ tɔɣɔlɛ. Wɑɑtʋ wei Tɑcɑɑ Ɩsɔ lɑpɑ ɑtɛ nɑ ɩsɔtɔnʋɣʋ tɔ, 
nyɩɩtʋ tɑɑ tiikɑ nɑkǝlɩ kɑ tɑɑ fɛɩ tɛtʋ tɔɔ, pǝ́cɔ́ nyiilɑɣɑ nɑkǝlɩ kɑ tɑɑ nyɔɔkɩ. Mpi tɔ, Tɑcɑɑ Ɩsɔ tɑ́ɑ́ yelǝtɑ sɩ tɛʋ ɩ́ nɩɩ. Pǝyele yʋlʋ nɔɣɔlʋ ɩ tɑɑ fɛɩ sɩ ɩ́ hɑlɑ tɛtʋ. 
Amɑ nikɑɣɑ kpɑɑkɑɣɑnɑ nɑ pǝ́ niɣitiɣi tɛtʋ tǝnɑ. 
Ḿpʋ́ɣʋ́ Tɑcɑɑ Ɩsɔ kpɑɣɑ tɛtʋ nɑ ɩ́ lɑ́ yʋlʋ, ɩlɛnɑ ɩ́ woso yʋlʋ mɩɩnɑ tɛɛ kɛ́ weesuɣu heelim. Tǝnɑɣɑlɛ yʋlʋ sʋʋ feesuɣu. 
Ɩlɛnɑ ɩ́ lɑ́ tɩɩŋ tɑɑlɛ kɛ Ɩteni tɑɑ kɛ́ ilim tǝlɩɩlɛ tɔɔ, nɑ ɩ́ sɩɩ yʋlʋ ɩnǝɣɩ tǝ tɑɑ. 
Ntɛnɑ Tɑcɑɑ Ɩsɔ yele nɑ tɩɩŋ kʋpɑŋ nyɔ Ɩteni tɑɑ tǝnɑɣɑ wɑɑnɩ wɑɑnɩ nɑ ɩ pee tɔɣɔʋ nɑ leleŋ. Nɑ tʋɣʋ ŋku kʋ pee hɑɑkɩ weesuɣu tɔ, nɑ kʋpɑntʋ nɑ ɩsɑɣɑtʋ pǝ cɛkǝnɑʋ nyǝŋkʋ kɑ sǝŋɑ hɛkʋ tɑɑ. 
Nɑ pɔɣɔ nɑkǝlɩ kɛlɛ kɑ́ fɑɣɑ Ɩteni tɑɑ nɑ kɑ́ niɣitiɣi tɩɩŋ tɑɑlɛ nɑ kɑ́ hɛlɑ pusi liɣiti kɛ Ɩteni wɑɑlɩ. 
Kɑncɑɑlɑɣɑ nyǝŋkɑ hǝtɛ ntɛ́ Pisɔŋ, kɛlɛ kɑ cɔɔnɑ Hɑfilɑ tɛtʋ nti tǝ tɑɑ wʋlɑ kʋpɑŋ nɑ tulɑɑlʋ kʋpɑŋ nɑ liɣitee pǝlɛ kʋkpɛɛtǝlɛ pǝ wɛɛ tɔ. 
Pɔɣɔ nɑɑlɛ nyǝŋkɑ hǝtɛ ntɛ́ Kihɔŋ nɑ kɛlɛ kɑ cɔɔnɑ Kusi tɛtʋ tǝnɑ. 
Nɑ tooso nyǝŋkɑ hǝtɛ ntɛ́ Tikili, kɛlɛ kɑ kpeŋnɑ nɑ ilim tǝlɩɩlɛ tɔɔ kɛ́ Asilii tɛtʋ tɑɑ. Pɔɣɔ liɣiti nyǝŋkɑ hǝtɛ ntɛ́ Ɩfǝlɑtɩ. 
Ḿpʋ́ɣʋ́ Tɑcɑɑ Ɩsɔ sɩɩ yʋlʋ kɛ Ɩteni tɑɑlɛ ńtɛ́ tǝ tɑɑ sɩ ɩ́ hɑlɑ nɑ ɩ́ pɑɑsǝɣǝnɑ-tɛ́. 
Kɛlɛnɑ ɩ́ tɔ́ yʋlʋ sɩ: N pǝsǝɣɩ nɑ ń tɔɣɔ tɑɑlɛ tɩɩŋ tǝnɑ pee. 
Amɑ kʋpɑntʋ nɑ ɩsɑɣɑtʋ pǝ cɛkǝnɑʋ tʋɣʋ pee pɑɑsi kɛ́ n kɑɑ tǝŋ. Pɔpɔtʋ fɛɩ leleŋ, kʋyɑŋku ń tɔɣɔ-yɛ ɩsɩɩ n sǝpɑ. 
Tɛtʋ kɛ Tɑcɑɑ Ɩsɔ kɑ lɑpɑ tɑɑlɛ wontu tǝnɑ, nɑ sumɑsɩ tǝnɑ, nɑ ɩ́ lɑ́ nɑ tǝ́ polo yʋlʋ kiŋ sɩ ɩ́ nyɩ hǝlɑ nnɑ ɩ kɑ́ hɑ-tɩ tɔ, nɑ ɑnǝɣɩ pɑ yɑɑkɩ-tɩ. Ḿpʋ́ɣʋ́ yʋlʋ hɑwɑ tɔlɑ tǝnɑɣɑ hǝlɑ, nɑ tɑɑlɛ wontu nɑ sumɑsɩ tǝnɑ. Amɑ ɩ tɑ hiki sǝnlʋ wei ɩ mʋnɑ-ɩ tɔ. Ḿpʋ́ɣʋ́ ɩ tɔmɑ sɩ: Pǝ fɛɩ sɩ yʋlʋ ɩ́ cɑɣɑ ɩ tike kɛ mpʋ. 
Ɩlɛnɑ Tɑcɑɑ Ɩsɔ lɑ́ nɑ tom kpɑ yʋlʋ nɑ ɩ́ too ɩsɩɩ ɩ́ sǝpɑ, nɑ ɩ́ lǝsɩ ɩ sǝntɑɑɣɑ lɛŋkɑ nɑ ɩ́ wɑɑsɩ nɑntʋ kɛ kɑ lonte. 
Ntɛnɑ ɩ́ mǝŋnɑ sǝntɑɑɣɑ ŋkɑ ɩ kɑ lǝsɑ ɑpɑlʋ tɑɑ tɔ nɑ ɩ́ ŋmɑnɑ ɑlʋ nɑ ɩ́ cɛlɑ-ɩ. 
Tǝnɑɣɑlɛ yʋlʋ tɔmɑ sɩ: Aŋhɑɑ, mɑ́ nɑ ɩnɛ tǝ kɑɑnɑ nɑntʋ nɑ mʋwɑ. Mpi tɔ, mɑ tɑɑ kɛ́ pɑ lǝsɑ-ɩ, ɩ́lɛ́ ɩ hǝtɛ ntɛ́ ɑlʋ. 
Pǝ tɔɔ kɛ́ ɑpɑlʋ kɑ yele ɩ cɑɑ nɑ ɩ too nɑ ɩ́ nɑ ɩ ɑlʋ pɑ́ cɑɣɑ nɑ pɑ́ pǝsɩ yʋlʋ kʋlʋm. 
Yʋlʋ nɑ ɩ ɑlʋ pɑ tɔŋɑɣɑ kpɛlɑ kɛ pɑ nɑɑlɛɣɛ, pǝ́cɔ́ fɛɛlɛ nɑtǝlɩ tǝ fɛɩ-wɛ. 
﻿Kɑncɑɑlɑɣɑ.
3.
Tɑɑlɛ wontu nti tǝ tǝnɑ Tɑcɑɑ Ɩsɔ lɑpɑ mpʋ tɔ, tʋm kǝlǝnɑ tǝ tǝnɑɣɑ ɑcilɑɣɑtʋ. Mpʋɣʋlɛ kʋyɑkʋ nɑkǝlɩ tʋm pɔɔsɑ ɑlʋ sɩ: Ɩlɛ tɑmpɑnɑ Ɩsɔ yɔɣɔtɑɑ sɩ ɩ́ tɑɑ tɔɣɔ tɑɑlɛ tɩɩŋ tǝnɑ pee yɑɑ? 
Kɛlɛnɑ ɑlʋ nɑ́ɑ́ cɔ sɩ: Aɑɩ, tǝ tɔ́kɩ hɑlǝm tɩɩŋ tǝnɑ pee kɛ́. 
Amɑ pǝ kɑɑsʋɣʋ tʋɣʋ ŋku kʋ wɛ hɑlǝm hɛkʋ tɑɑ tɔ kʋ pee tɔ, Ɩsɔ tɔmɑ sɩ: Ɩ́ tɑɑ tǝŋ-yɛ, pǝ́cɔ́ ɩ́ tɑɑ tokinɑ-yɛ́ɣɛ́ tokinɑʋ mɑɣɑmɑɣɑ, pǝ́ tɑɑ kɔɔ nɑ ɩ́ sɩ́. 
Mpʋɣʋlɛ tʋm nɔɣɔ tǝkpɑʋ sɩ: Ɩɩ sǝkɩ se. 
Amɑ Ɩsɔ nyǝ́mɑ́ sɩ kʋyɑkʋ ŋku ɩ́ tǝŋɑ-yɛ, mǝ ɩsɛ kuliɣi kɛ́ ɩsɩɩ ɩnɩ ɩ wɛʋ tɔ, nɑ ɩ́ nyǝ́mɑ́ kʋpɑntʋ nɑ ɩsɑɣɑtʋ. 
Alʋ nɑwɑ sɩ tʋɣʋ ŋkʋ kʋ nyǝnʋɣʋ wɛ teu, pǝ́cɔ́ kʋ pee wɛ ɩsɛsɛɛmlɛ nɑ ɑ kuliɣi yǝlɑɑ ɩsɛ. Ntɛnɑ ɩ́ kooli-kʋ́ nɑ ɩ́ tɔɣɔ, nɑ ɩ́ kɑɑsɩ nɑ ɩ́ cɛlɑ ɩ pɑɑlʋ nɑ ɩ́lɛ́ ɩ́ tɔɣɔ tɔtɔ. 
Tǝnɑɣɑlɛ pǝ kulɑ pɑ nɑɑlɛɣɛ mpʋ pɑ ɩsɛ nɑ pɑ́ cɛkǝnɑ sɩ pɑ wɛ tɑpɑkpɛlɑ. Ɩlɛnɑ pɑ́ cɑɑ hɑtʋ kʋwɑlǝtʋ nɑtǝlɩ nɑ pɑ́ tɔɣɔlɩ. 
Pǝ kɛɛsɑ tɑɑnɑɣɑ ɩlɛ Ɩsɔ Tɑcɑɑ polɑ ɩ tɑɑlɛ tɔɔ kɛ́ cɔɔʋ ntɛ́ nɑ pɑ́ nɩɩ ɩ nɔɣɔ. Ɩlɛnɑ yʋlʋ nɑ ɩ ɑlʋ pɑ́ sé nɑ pɑ́ ŋmɛlɩ tɑɑlɛ tɩɩŋ hɛkʋ tɑɑ. 
Amɑ Ɩsɔ Tɑcɑɑ yɑ́ɑ́ yʋlʋ sɩ: Leɣe n wɛnɑ ye? 
Ḿpʋ́ɣʋ́ ɩ cɔwɑ sɩ: Mɑ nɩɩ nyɑ́ nɔɣɔ kɛ tɑɑlɛ tɑɑ ɩlɛnɑ sɔɣɔntʋ kpɑ-m nɑ mɑ́ sé nɑ mɑ́ ŋmɛlɩ. Mpi tɔ, mɑ wɛ tɑpɑkpɛtɛ. 
Tǝnɑɣɑlɛ Ɩsɔ Tɑcɑɑ nɔɣɔ tǝkpɑʋ sɩ: Awe heelinɑ-ŋ sɩ n wɛ kpɛtɛ? N tɔɣɔ tʋɣʋ ŋku ɩnɩ mɑɑ kisinɑ-ŋ tɔɣɔ? 
Kɛlɛnɑ yʋlʋ sɩ: Mɑ tɔɣɑɑ yɑ́ɑ́, ɩlɛ ɑlʋ wei ɩnɩ n hɑ-m tɔ ɩnɩ ɩ cɛlǝnɑ-m nɑ mɑ́ tɔɣɔ. 
Ntɛnɑ Ɩsɔ Tɑcɑɑ pɔɔsɩ ɑlʋ sɩ: Pepe tɔɔ kɛ́ nyɑ́ lɑpɑ mpʋ? Alʋ nɔɣɔ tǝkpɑʋ sɩ: Tʋm tʋsǝnɑ-m nɑ mɑ́ tɔɣɔ. 
Ḿpʋ́ɣʋ́ Tɑcɑɑ tɔmɑ tʋm sɩ: Timpi n lɑpɑ mpʋ tɔ, pɩɩ kpɑtɩ nyɑ́ yule tɔɔ kɛ́ kpɑɑkpɑɑlɛ nɑ pǝ́ kǝlɩ wontu tǝnɑ, nyɑ́ lotu tɔɔ kɛ́ n kɑ́ tuuki nɔɔnɔɔ nɑ ń tɔ́kɩ tɛtʋ, hɑlǝnɑ nyɑ́ sǝm. 
Mɑɑ tʋ́ pɑtɩɩlɛ kɛ nyɑ́ nɑ ɑlʋ mǝ hɛkʋ, nɑ nyɑ́ lʋlʋɣʋ nyǝ́mɑ nɑ ɩ lʋlʋɣʋ nyǝ́mɑ pɑ hɛkʋ, pɑɑ nɑŋtɩ nyɑ́ nyʋɣʋ nɑ nyɑ́ɑ́ ló pɛlɛ pɑ nɔɔkikite. 
Ɩlɛnɑ Ɩsɔ tɔ́ ɑlʋ sɩ: Mɑɑ sɔɔsɩ-ŋ wʋsɑsɩ kɛ nyɑ́ ɑhontotʋ wɑɑtʋ, nɑ nsǝɣɩ n kɑ́ lʋlǝnɑ, nɑ n kɑ́ nyɩɩlǝɣɩ nyɑ́ pɑɑlʋ kɛ́ teu. Amɑ ɩ́lɛ́ ɩ kɑ́ lɑ nyɑ́ sɔsɔ. 
Ɩlɛnɑ ɩ́ pǝsǝnɑ ɑpɑlʋ tɔɔ sɩ: Timpi n nɩɩnɑ nyɑ́ ɑlʋ nɑ ń tɔɣɔ tʋɣʋ ŋku mɑɑ kisinɑ-ŋ tɔ. Mɑ tǝŋsǝɣɩ tɛtʋ kɛ mpusi kɛ́ nyɑ́ mɑɣɑmɑɣɑ nyɑ́ tɔɔ. Wɑhɑlɑ nɑ wɑhɑlɑ kɛ́ nɑ pǝ́cɔ́ ń hiki nyɑ́ tɔɣɔnɑɣɑ hɑlǝnɑ nyɑ́ sǝm. 
Nyɩɩtʋ ɩsɑɣɑtʋ kɛ n kɑ́ hɑlɑ nɑ pǝ́cɔ́ ń hiki nyɑ́ hɑtǝmʋtʋ. 
Ye hɑŋɑɣɑ tɑ sɔ-ŋ, n kɑɑ hiki ɩcɑʋtɛ nɑ ń mʋlɩ. Hɑlǝnɑ kʋyɑkʋ ŋku pɑɑ pi-ŋ tɛtʋ nti pɑɑ ŋmɑnɑ-ŋ tɔ tǝ tɑɑ tɔ. Mpi tɔ, n kɛ́ tɛtʋ kɛ́, pǝ́cɔ́ n kɑ́ tɑɣɑnɩ kʋlʋmtʋ ntǝɣɩ pǝsʋɣʋ tɔtɔ. 
Mpʋɣʋlɛ Atɑm hɑ ɩ ɑlʋ sɩ Ɩfɑ. Mpi tɔ, ɩnǝɣǝlɛ yǝlɑɑ tǝnɑ too. 
Ɩlɛnɑ Ɩsɔ Tɑcɑɑ kʋ wontu nɑtǝlɩ nɑ ɩ́ liti-tɩ nɑ ɩ́ tɔɣɔlɩ Atɑm nɑ ɩ ɑlʋ. 
Tǝnɑɣɑ Ɩsɔ Tɑcɑɑ yɔɣɔtɑɑ sɩ: Nɔɔnɔɔ yʋlʋ pǝsɑ ɩsɩɩ tɑ́ tɑɑ nɔɣɔlʋɣʋlɛ kʋpɑntʋ nɑ ɩsɑɣɑtʋ pǝ nyǝm tɔm tɑɑ. Pǝ tɔɔ tɔ, tǝ́ tɑɑ yele nɑ ɩ́ tɔɣɔ weesuɣu tʋɣʋ pǝle nɑ ɩ́ wɛɛnɑ weesuɣu kɛ tɑm tɔɔ. 
Ɩlɛnɑ Ɩsɔ tɔɣɔnɩ-ɩ Ɩteni tɑɑlɛ tɑɑ sɩ ɩ́ sʋʋ hɑlǝm kɛ tɛtʋ nti pɑ ŋmɑnɑ-ɩ tɔ. 
Mpʋ pǝ lɑpǝnɑ nɑ ɩ́ tɔɣɔnɩ Atɑm nɑ ɩ́ sɩɩ ɩsɔtɑɑ tɑŋlɑɑ nɑ pɑ́ tɑŋ tɑɑlɛ mpɑɑʋ nɑ pɑ́ ŋmɛlǝsǝɣɩ pɑ lɑɣɑlɛɛ nɑ ɑ́ mʋɣʋ kɔkɔsɩ kɛ ŋmɛlɛʋ ŋmɛlɛʋ sɩ nɔɣɔlʋ ɩ́ tɑɑ kpǝtǝnɑ weesuɣu tʋɣʋ. 
﻿Kɑncɑɑlɑɣɑ.
4.
Ḿpʋ́ɣʋ́ Atɑm nyǝmɑ́ ɩ ɑlʋ Ɩfɑ nɑ ɩ́lɛ́ ɩ́ lɑ́ teu nɑ ɩ́ lʋlɩ Kɑyini. Ɩlɛnɑ ɩ́ tɔ́ sɩ: Mɑ hikɑ ɑpɑlʋpǝyɑɣɑ nɑ Tɑcɑɑ toŋ. 
Pǝlɛ pǝ wɑɑlɩ kɛ́ ɩ lʋlɑ ɩ neu Apɛɛlɩ. Apɛɛlɩ kɑ kɛ́ tiikilu nɑ Kɑyini kɛ hɑ́tʋ́. 
Ḿpʋ́ɣʋ́ kʋyɑkʋ nɑkʋlɩ tɑɑlʋ lǝsɑ ɩ hɑtǝmʋtʋ tɑɑ nɑ ɩ́ lɑ́ Tɑcɑɑ kɛ kɔtɑɣɑ. 
Ɩlɛnɑ neu nɑ́ɑ́ kpɑ ɩ heeŋ tɑɑ kɛ́ kɑncɑɑlɑɣɑ kʋlʋlǝŋ nim nyǝŋ nɑ ɩ́ lɑ́ kɔtɑɣɑ tɔtɔ. Ɩlɛnɑ Tɑcɑɑ nyǝnɩ Apɛɛlɩ kɔtɑɣɑ nɑ pǝ́ kɛɛsǝnɑ-ɩ. 
Amɑ ɩ kisɑ Kɑyini nyǝŋkɑ. Tǝnɑɣɑlɛ pǝ hɑŋɑ-ɩ teu ɩsɩɩ nɔɔhǝlɛ tɑɑ kɔkɔ, nɑ ɩ ɩsɛntɑɑ sɔŋ. 
Ɩlɛnɑ Tɑcɑɑ pɔɔsɩ-ɩ sɩ: Pepe tɔɔ kɛ́ nyɑ́ ɩsɛntɑɑ sɔŋɑɑ? 
Ye kʋpɑntʋ kɛ n lɑkɩ, nyɑ́ ɩsɛntɑɑ ɩ́ hɛtɩ. Amɑ ye ɩsɑɣɑtʋ kɛ n lɑkɩ, kʋlʋmtʋ ntɩ tǝ pɑpǝnɑ ntɛɣɛ nyɑ́ nɔnɔɣɔ tɛɛ ɩsɩɩ tɔɣɔlʋɣʋ nɑ tǝ́ tɑŋɑ-ŋ, nɑ tǝ́ cɑɑ-ŋ kǝlʋɣʋ. Amɑ pǝsɩ-tɩ nɑ ń kǝlɩ-tɩ. 
Tǝnɑɣɑ Kɑyini tɔmɑ ɩ neu sɩ: Tǝ́ kpɑ tɑɑlɛ, ɩlɛnɑ Kɑyini kʋlɩ ɩ tɔɔ kɛ́ tǝnɑ nɑ ɩ́ kʋ-ɩ. 
Mpʋɣʋlɛ Tɑcɑɑ pɔɔsɑ Kɑyini sɩ: Nyɑ́ neu Apɛɛlɩ wele? Ɩlɛnɑ ɩ́ cɔ sɩ: Mɑ nyǝmɑ́ timpi ɩ wɛɛ tɔ? Mɑ kɛ́ mɑ neu tɑŋlʋ nɑ? 
Ɩlɛnɑ Tɑcɑɑ pɔɔsɩ-ɩ sɩ: Pepe lɑpɑ mpʋ? Mɑ nɑwɑ nyɑ́ neu cɑlǝm kɛ ɑtɛ, nɑ pǝ wɛɛ sɩ mɑ́ lɛɛtɩ-ŋ. 
Nɔɔnɔɔ tɛtʋ kɑ́ tǝŋsɩ-ŋ mpusi kɛ́ timpi n yelɑɑ nɑ tǝ́ hɑɑ nɔɣɔ nɑ tǝ́ li nyɑ́ neu cɑlǝm kɛ nyɑ́ niŋ tɑɑ tɔ. 
Pɑɑ n kɑ́ hɑlɑ-tǝɣɩ ɩsǝnɑ, n kɑɑ wɑɑ pʋlʋ. N kɑ́ lɑ yem cɔɔlʋ, n kɑɑ wɛɛnɑ tǝyɑɣɑ. 
Mpʋɣʋlɛ Kɑyini cɔwɑ Tɑcɑɑ sɩ: Mɑ sɑlǝkɑ kǝlɑ-m. 
Nyǝnɩ, sɑŋɑ ń tɔɣɔnǝɣɩ-m tɛtʋ kʋpɑntʋ tǝnɛ tǝ tɑɑ kɛlɛ, mɑ kɑɑ tɑsɑ nyɑ́ ɩsǝpǝle tɑɑ kɛ́ loosuɣu. Mɑɑ pǝsɩ yem cɔɔlʋ, mɑ kɑɑ wɛɛnɑ tǝyɑɣɑ, nɑ wei ɩ́ hikɑ-m ɩ kʋ-m. 
Tǝnɑɣɑlɛ Tɑcɑɑ nɔɣɔ tǝkpɑʋ sɩ: Aɑɩ, ye wei ɩ́ kʋwɑ Kɑyini, ɩsɩɩ mɑ fɛlɑ pʋntʋ kɛ pǝ tɔm nɑɑtosompɔɣɔlɑɣɑ. Ɩlɛnɑ Tɑcɑɑ yʋsɩ Kɑyini sɩ ye wei ɩ́ nɑ-ɩ ɩ́ tɑɑ kʋ-ɩ. 
Ntɛnɑ ɩ́ se Tɑcɑɑ nɑ ɩ́ polo ɩ cɑɣɑ timpi pɑ yɑɑ sɩ Yemcɔɔlɑɑtɛ tɔɣɔ Ɩteni ilim tǝlɩɩlɛ tɔɔ. 
Ḿpʋ́ɣʋ́ Kɑyini nyǝmɑ́ ɩ ɑlʋ nɑ ɩ́ lɑ́ teu nɑ ɩ́ lʋlɩ Henɔkɩ. Ɩlɛnɑ ɩ́ ŋmɑ́ ɩcɑtɛ nɑ ɩ́ hɑ-tɛɣɛ ɩ pǝyɑlʋ hǝtɛ. 
Ḿpʋ́ɣʋ́ Henɔkɩ lʋlɑ Ɩlɑɑtɩ nɑ Ɩlɑɑtɩ lʋlɩ Mehuyɑyɛɛlɩ nɑ Mehuyɑyɛɛlɩ lʋlɩ Metusɑyɛɛlɩ, ɩlɛnɑ Metusɑyɛɛlɩ lʋlɩ Lemɛkɩ. 
Alɑɑ nɑɑlɛ kɛ Lemɛkɩ kpɑɣɑɑ, kɑncɑɑlɑɣɑ nyǝŋ hǝtɛ ntɛ́ Atɑ, nɑɑlɛ nyǝŋ sɩ Silɑ. 
Ḿpʋ́ɣʋ́ Atɑ lʋlɑ Yɑpɑɑlɩ. Yɑpɑɑlɩ ɩnɩ ɩ́lɛ́ ɩ piitim ntɛ́ mpɑ pɑ tiikiɣi kɑlǝkǝŋ nɑ pɑ́ sʋʋkɩ cokɑ tɑɑ tɔ. 
Ɩ́lɛ́ ɩ neu hǝtɛ ntɛ́ Yupɑɑlɩ. Yupɑɑlɩ ɩnɩ ɩ piitim ntɛ́ mpɑ pɑ mɑkɩ sɑŋkʋnɑɑ nɑ pɑ́ hʋlǝɣɩ hǝsɩ tɔ. 
Silɑ ɩ́lɛ́ ɩ lʋlǝnɑ ntɛɣɛ Tupɑɑlɩ-Kɑyini, wei ɩ luki nyǝɣǝlʋɣʋ kʋsɛɛmʋɣʋ nɑ nyǝɣǝlʋɣʋ mɑɣɑmɑɣɑ wontu tɔ. Ɩ neu kɛ pɑ yɑɑkɑɣɑ sɩ Nɑɑmɑ. 
Ḿpʋ́ɣʋ́ Lemɛkɩ tɔmɑ ɩ ɑlɑɑ Atɑ nɑ Silɑ sɩ: Mɑ ɑlɑɑ mɛ, ɩ́ nɩɩ mɑ tɔm yoo. Mǝ tɑɑ lɛlʋ pɑɑlʋ cǝtǝlɑ-m kɛ́ nɑ mɑ́ kʋ-ɩ. 
Tɔm nɑɑtosompɔɣɔlɑɣɑ kɛ pɑɑ lɛɛtɩ Kɑyini kʋlʋ. Ɩlɛnɑ pɑ́ lɛɛtɩ mɑ kʋlʋ kɛ tɔm nɩɩtoso nɑ nɑɑnʋwɑ nɑ nɑɑtosompɔɣɔlɑɣɑ. 
Atɑm pɑ tɑsɑ ɑpɑlʋpǝyɑɣɑ kɛ lʋlʋɣʋ ɩlɛnɑ Ɩfɑ hɑ-kɛɣɛ hǝtɛ sɩ Sɛɛtɩ, sɩ Tɑcɑɑ hɑ ɩnǝɣɩ ɑpɑlʋpǝyɑɣɑ lɛŋkɑ kɛ Apɛɛlɩ wei Kɑyini kʋwɑ tɔ ɩ lonte. 
Sɛɛtɩ nɑ́ lɑpɑ yʋlʋ nɑ ɩ́ lʋlɩ ɑpɑlʋpǝyɑɣɑ nɑ ɩ́ hɑ-kɛ sɩ Ɩnɔɔsɩ. Wɑɑtʋ ɩnǝɣɩ yǝlɑɑ cɑɑlɑ Ɩsɔ kɛ́ sɛɛʋ sɩ Tɑcɑɑ. 
﻿Kɑncɑɑlɑɣɑ.
5.
Atɑm lʋlʋɣʋ nyǝ́mɑ hǝlɑ ntɔ cǝnɛ. Wɑɑtʋ wei Ɩsɔ ŋmɑ́ yʋlʋ tɔ, ɩ ŋmɑ-ɩ kɛ́ ɩsɩɩ ɩ wɛɛ tɔ. 
Apɑlʋ nɑ ɑlʋ kɛ ɩ ŋmɑwɑ nɑ ɩ́ hɑ-wɛ sɩ yǝlɑɑ nɑ ɩ́ kooli-wɛɣɛ kʋpɑntʋ. 
Atɑm pɩɩsɩ lɑpɑ nɩɩnʋwɑ nɑ hiu nɑ nɑɑnʋwɑ (130) kɛ́ ɩlɛnɑ ɩ́ lʋlɩ pǝyɑɣɑ nɑ kɑ́ kpɑɣɑ-ɩ tǝtɛŋɛlɛŋ nɑ ɩ́ hɑ-kɛɣɛ hǝtɛ sɩ Sɛɛtɩ. 
Sɛɛtɩ lʋlʋɣʋ wɑɑlɩ Atɑm tɔɣɔ pɩɩsɩ nɑsǝnɑɑsɑ (800) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Atɑm pɩɩsɩ tǝnɑ yoosɑ nɑsǝnɑɑsɑ nɑ nɩɩnʋwɑ nɑ hiu nɑ nɑɑnʋwɑ (930) ɩlɛnɑ ɩ́ sɩ́. 
Sɛɛtɩ pɩɩsɩ lɑpɑ nɩɩnʋwɑ nɑ kɑkpɑsɩ (105) ɩlɛnɑ ɩ́ lʋlɩ Ɩnɔɔsɩ. 
Ɩnɔɔsɩ lʋlʋɣʋ wɑɑlɩ Sɛɛtɩ tɔɣɔ pɩɩsɩ nɑsǝnɑɑsɑ nɑ nɑɑtosompɔɣɔlɑɣɑ (807) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Sɛɛtɩ pɩɩsɩ tǝnɑ yoosɑ nɑsǝnɑɑsɑ nɑ nɩɩnʋwɑ nɑ nɑɑnʋwɑ nɑ nɑɑlɛ (912) ɩlɛnɑ ɩ́ sɩ́. 
Ɩnɔɔsɩ pɩɩsɩ lɑpɑ nɩɩnɑɑsɑ nɑ nɑɑnʋwɑ ɩlɛnɑ ɩ́ lʋlɩ Kenɑŋ. 
Kenɑŋ lʋlʋɣʋ wɑɑlɩ Ɩnɔɔsɩ tɔɣɔ pɩɩsɩ nɑsǝnɑɑsɑ nɑ nɑɑnʋwɑ nɑ kɑkpɑsɩ (815) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Ɩnɔɔsɩ pɩɩsɩ tǝnɑ yoosɑ nɑsǝnɑɑsɑ nɑ nɩɩnʋwɑ nɑ kɑkpɑsɩ (905) ɩlɛnɑ ɩ́ sɩ́. 
Kenɑŋ pɩɩsɩ lɑpɑ nɩɩtoso nɑ nɑɑnʋwɑ ɩlɛnɑ ɩ́ lʋlɩ Mɑlɑlɛlɩ. 
Mɑlɑlɛlɩ lʋlʋɣʋ wɑɑlɩ ɩ tɔɣɔ pɩɩsɩ nɑsǝnɑɑsɑ nɑ nɩɩlɛ (840), nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Kenɑŋ pɩɩsɩ tǝnɑ yoosɑ nɑsǝnɑɑsɑ nɑ nɩɩnʋwɑ nɑ nɑɑnʋwɑ (910) ɩlɛnɑ ɩ́ sɩ́. 
Mɑlɑlɛlɩ pɩɩsɩ lɑpɑ nɩɩtoso nɑ kɑkpɑsɩ ɩlɛnɑ ɩ́ lʋlɩ Yɛlɛtɩ. 
Yɛlɛtɩ lʋlʋɣʋ wɑɑlɩ Mɑlɑlɛlɩ tɔɣɔ pɩɩsɩ nɑsǝnɑɑsɑ nɑ hiu nɑ nɑɑnʋwɑ (830), nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Mɑlɑlɛlɩ pɩɩsɩ tǝnɑ yoosɑ nɑsǝnɑɑsɑ nɑ nɩɩnɑɑsɑ nɑ nɑɑnʋwɑ nɑ kɑkpɑsɩ (895) ɩlɛnɑ ɩ́ sɩ́. 
Yɛlɛtɩ pɩɩsɩ lɑpɑ nɩɩnʋwɑ nɑ nɩɩtoso nɑ nɑɑlɛ (162) ɩlɛnɑ ɩ́ lʋlɩ Henɔkɩ. 
Henɔkɩ lʋlʋɣʋ wɑɑlɩ ɩ tɔɣɔ pɩɩsɩ nɑsǝnɑɑsɑ (800), nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Yɛlɛtɩ pɩɩsɩ tǝnɑ yoosɑ nɑsǝnɑɑsɑ nɑ nɩɩnʋwɑ nɑ nɩɩtoso nɑ nɑɑlɛ (962) ɩlɛnɑ ɩ́ sɩ́. 
Henɔkɩ pɩɩsɩ lɑpɑ nɩɩtoso nɑ kɑkpɑsɩ ɩlɛnɑ ɩ́ lʋlɩ Metusɑlɛm. 
Metusɑlɛm lʋlʋɣʋ wɑɑlɩ ɩ tɔɣɔ pɩɩsɩ ŋmʋnʋɣʋ nɑ nɩɩnʋwɑ (300), nɑ sɩ tɑɑ kɛ́ ɩ tǝŋɑ Ɩsɔ kɛ́ teu nɑ ɩ́lɛ́ ɩ́ wɛ ɩ wɑɑlɩ, nɑ ɩ́ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Ɩ pɩɩsɩ tǝnɑ yoosɑ ŋmʋnʋɣʋ nɑ nɩɩnʋwɑ nɑ nɩɩtoso nɑ kɑkpɑsɩ (365). 
Henɔkɩ kɑ tǝŋɑ Ɩsɔ kɛ́ teu kɛ́ nɑ Ɩsɔ wɛ ɩ wɑɑlɩ. Pǝ kɔmɑ nɑ pǝ kɛɛsɩ ɩlɛnɑ Ɩsɔ kpɑɣɑ-ɩ nɑ ɩ ɩsɛ, nɔɣɔlʋ tɑ tɑsɑ-ɩ nɑʋ. 
Metusɑlɛm pɩɩsɩ lɑpɑ nɩɩnʋwɑ nɑ nɩɩnɑɑsɑ nɑ nɑɑtosompɔɣɔlɑɣɑ (187) ɩlɛnɑ ɩ́ lʋlɩ Lemɛkɩ. 
Lemɛkɩ lʋlʋɣʋ wɑɑlɩ ɩ tɔɣɔ pɩɩsɩ nɑsǝtoso nɑ nɩɩnʋwɑ nɑ nɩɩnɑɑsɑ nɑ nɑɑlɛ (782), nɑ sɩ tɑɑ kɛ́ ɩ lʋlɑ ɑpɑlʋpiyɑ nɑ ɑlʋpiyɑ. 
Metusɑlɛm pɩɩsɩ tǝnɑ yoosɑ nɑsǝnɑɑsɑ nɑ nɩɩnʋwɑ nɑ pɔɣɔlɑɣɑfɛɩ nɩɩtoso nɑ nɑɑnʋwɑ (969) ɩlɛnɑ ɩ́ sɩ́. 
Lemɛkɩ pɩɩsɩ lɑpɑ nɩɩnʋwɑ nɑ nɩɩnɑɑsɑ nɑ nɑɑlɛ (182) ɩlɛnɑ ɩ́ lʋlɩ ɑpɑlʋpǝyɑɣɑ 
nɑ ɩ́ hɑ-kɛ sɩ Nowee. Mpi tɔ, ɩ tɔmɑɣɑ sɩ ɩnɛ ɩnɩ ɩ kɑ́ hɛɛsǝnɑ tɑ́ lɑŋɑ kɛ tɑ ɩkɑɑlɛnɑɑ nɑ tɑ́ wɑhɑlɑ tǝmɑ tɑɑ kɛ́ tɛtʋ nti ɩnɩ Tɑcɑɑ tǝŋsɑ mpusi kɛ́ tɑ́ tɔɔ tɔ tǝ tɑɑ cǝnɛ. 
Nowee lʋlʋɣʋ wɑɑlɩ ɩ tɔɣɔ pɩɩsɩ nɑsǝlɛ nɑ nɩɩnʋwɑ nɑ nɩɩnɑɑsɑ nɑ nɑɑnʋwɑ nɑ kɑkpɑsɩ (595) nɑ sɩ tɑɑ kɛ́ ɩ lʋlɑ ɑpɑlʋpiyɑ nɑ ɑlʋpiyɑ. 
Lemɛkɩ pɩɩsɩ tǝnɑ yoosɑ nɑsǝtoso nɑ nɩɩnʋwɑ nɑ nɩɩtoso nɑ nɑɑnʋwɑ nɑ nɑɑtosompɔɣɔlɑɣɑ (777) ɩlɛnɑ ɩ́ sɩ́. 
Nowee pɩɩsɩ lɑpɑ nɑsǝlɛ nɑ nɩɩnʋwɑ (500) ɩlɛnɑ ɩ́ lʋlɩ Sem nɑ Kɑm nɑ Yɛfɛtɛ. 
﻿Kɑncɑɑlɑɣɑ.
6.
Yǝlɑɑ kɔmɑ nɑ pɑ́ huki tɛtʋ tɔɔ nɑ pɑ́ lʋlɩ pɛɛlɑɑ. 
Ḿpʋ́ɣʋ́ ɩsɔtɑɑ yǝlɑɑ nɑwɑ sɩ pɛɛlɑɑ mpɛ pɑ tewɑ, ɩlɛnɑ pɑ́ kpɑɣɑ pɑ tɑɑ mpɑ pɑ sɔɔlɑɑ tɔɣɔ ɑlɑɑ. 
Ntɛnɑ ɩ́ tɔ́ sɩ: Mɑ feesuɣu kɑɑ cɑɣɑ yʋlʋ tɑɑ kɛ́ tɑm. Mpi tɔ, ɩ kɛ́ yʋlʋ kɛ́. Pǝ tɔɔ tɔ pǝ kpɑɣɑʋ pǝnɛntɛ tɔ ɩ weesuɣu tǝnɑ tɑɣɑlǝŋ ntɛ́ pɩɩsɩ nɩɩnʋwɑ nɑ hiu (120). 
Wɑɑtʋ wei pɑ lʋlɑ pɑ piyɑ mpɛ tɔ pɑ lɑpɑ tookonɑɑ kɛ́ nɑ pɑ́ kɔɔ nɑ pɑ́ tɑsɑ tookonɑɑ mpɛɣɛ lʋlʋɣʋ, nɑ mpɛ pɑ lɑpǝnɑ lɔŋtɑɑ ɑkɑnɑɑ nɑ pɑ hǝtɛ yɑɑ. 
Ḿpʋ́ɣʋ́ Tɑcɑɑ nɑwɑ sɩ yǝlɑɑ ɩsɑɣɑtʋ tɛlǝsɑ mpǝle kɛ tɛtʋ tɑɑ, nɑ ɩsɑɣɑlǝmɑɣɑsǝlɛ tike kɛ pɑ wɛnɑ pɑɑ ɩfemle nte. 
Ḿpʋ́ɣʋ́ Tɑcɑɑ lɑŋlɛ wɑkǝlɑɑ nɑ pǝ́ wɩɩ-ɩ sɔsɔm kɛ mpi pǝ tɔɔ ɩ ŋmɑ́ yʋlʋ tɔ. 
Ntɛnɑ ɩ́ tɔ́ sɩ: Ɩsɩɩ mɑ kpiisɑ yǝlɑɑ mpɑ mɑ ŋmɑwɑ tɔɣɔ tɛtʋ tǝnɑ tɔɔ, pǝ kpɑɣɑʋ yʋlʋ nɑ pǝ́ polo tɔtɛ tɔ, nɑ sumɑsɩ, nɑ ɑtɛ nyɑmɑnyɑmɑnɑɑ tǝnɑ tɔ. Mɑ lɑŋlɛ wɑkǝlǝnɑ pɑ ŋmɑʋ kɛ́. 
Amɑ Nowee tike kɛ Tɑcɑɑ lɑŋlɛ hɛɛnɑɑ. 
Nowee nɑ ɩ nyǝ́mɑ pɑ tɔm ntɔ. Nowee kɑ wɛnɑ piyɑ tooso kɛ́, Sem, nɑ Kɑm, nɑ Yɛfɛtɛ. Ɩ kɑ kɛ́ kʋpɑŋ kɛ́ nɑ ɩ́ siɣisɑɑ nɑ ɩ́ tǝŋǝɣɩ Ɩsɔ kɛ́ teu kɛ ɩ wɑɑtʋ tɑɑ nɑ Ɩsɔ wɛ ɩ wɑɑlɩ. 
Yǝlɑɑ kɑ wɑkǝlɑɑ kɛ́, nɑ pɑ́ lɑkɩ tǝmɑɣɑ mʋsʋŋ kɛ Ɩsɔ ɩsɛntɑɑ. 
Ɩsɔ nyǝnɑ tɛtʋ ɩlɛnɑ ɩ́ nɑ́ sɩ yǝlɑɑ tǝnɑ wɑkǝlɑɑ kɛ́. 
Mpʋɣʋlɛ Tɑcɑɑ heelɑ Nowee sɩ: Mɑ tʋ́ mɑ tɑɑ sɩ mɑɑ wɑkǝlɩ yǝlɑɑ tǝnɑ, mpɛ pɑ suulinɑ ɩsɑɣɑtʋ kɛ ɑntulinyɑ tɑɑ. Pǝ tɔɔ tɔ mɑɑ kpiisi pɑ tǝnɑɣɑ tɛtʋ tɔɔ. 
Cɑɑ tʋɣʋ kʋpɑŋkʋ nɑkʋlɩ nɑ ń sɑɑkɩ nyɑ́ tǝɣɩ ɑtɑkɑɑ pɔɣɔlʋɣʋ sɔsɔɔʋ nɑ ń tɑlɑ kʋ tɑɑ kɛ́ nɑŋsi nɑŋsi, nɑ ń tɑɑ-kʋɣʋ tʋɣʋ cǝlǝm kɛ kʋ tɑɑ nɑ kʋ wɑɑlɩ. 
Ɩsǝnɑ n kɑ́ lɑ-kʋ tɔɣɔlɔ, kʋ tɑɣɑlǝŋ kɑ́ wɛɛ mɛɛtǝlǝnɑɑ nɩɩnʋwɑ nɑ nɩɩlɛ nɑ nɑɑnʋwɑ (150) nɑ kʋ wɑŋ kɛ mɛɛtǝlǝnɑɑ hiu nɑ kɑkpɑsɩ nɑ kʋ kʋŋkʋlʋmǝŋ kɛ mɛɛtǝlǝnɑɑ nɑɑnʋwɑ nɑ kɑkpɑsɩ. 
Nɑ ń tʋlɩ-kʋɣʋ pǝtote kɛ mpiiŋ nɑɑlɛ kɛ lɔpʋtʋ luɣu tɛɛ nɑ nɔnɔɣɔ kɛ kʋ kɔŋkɔŋ tɑɑ. Nɑ ń lɑ-kʋɣʋ ɑtɛ nɑ ɩsɔ kutuluŋ kɛ tooso. 
Ɩlɛnɑ mɑ́ɑ́ yele nɑ lʋm sɔsɔɔm wɑtɩ tɛtʋ tɔɔ, nɑ mɑ́ kʋ́ pǝ tǝnɑ mpi pǝ feesiɣi tɔ. Tɛtʋ tɔɔ nyǝm tǝnɑ kɑ́ sǝnɑ. 
Amɑ mɑ́ nɑ nyɑ́ tɩɩ pɛɛlɩ nɔɣɔ sɩ mɑɑ wɑɑsɩ-ŋ. Nɑ nyɑnɑ nyɑ́ ɑlʋ nɑ nyɑ́ pǝyɑlɑɑ nɑ nyɑ́ poolɑɑ ɩ́ kɑ́ sʋʋ kʋ tɑɑ. 
Nɑ ń lǝsɩ wontu tǝnɑ tɑɑ kɛ́ ɑpɑlʋ nɑ ɑlʋ, nɑ sumɑsɩ tɑɑ kɛ́ mpʋ nɑ ɑtɛ nyɑmɑnyɑmɑnɑɑ tɑɑ kɛ́ mpʋ tɔtɔ, nɑ tǝ́ sʋʋ nyɑ́ kiŋ kɛ ɑtɑkɑɑ pɔɣɔlʋɣʋ tɑɑ nɑ pǝ́ yɑ tǝ piitim. 
Kpɑɣɑ tɔɣɔnɑsɩ nsi nsi mǝ nɑ wontunɑɑ mpɛ ɩ́ kɑ́ tɔkɩ tɔ. 
Mpʋ ɩnǝɣɩ Nowee tǝŋɑɑ nɑ ɩ́ lɑ́ pǝ tǝnɑ mpi Ɩsɔ tʋ́-ɩ tɔ. 
﻿Kɑncɑɑlɑɣɑ.
7.
Ḿpʋ́ɣʋ́ Tɑcɑɑ tɔmɑ Nowee sɩ: Nyɑnɑ nyɑ́ tǝyɑɣɑ tǝnɑ ɩ́ sʋʋ ɑtɑkɑɑ pɔɣɔlʋɣʋ tɑɑ. Mpi tɔ, nyɑ́ tike kɛ mɑ nɑwɑ wei ɩ nɩɩkǝnɑ-m tɔɣɔ yǝlɑɑ pɑnɛ pɑ hɛkʋ. 
Lǝsɩ wontu nti pɑ pǝsǝɣɩ pɑ́ lɑ́ kɔtɑɣɑ tɔɣɔ ɑpɑlʋ nɑ ɑlʋ kɛ́ tɔm nɑɑtosompɔɣɔlɑɣɑ. Ɩlɛnɑ ń lǝsɩ nti tǝ fɛɩ kɔtɑɣɑ lɑpǝnɑʋ tɔɣɔ ɑpɑlʋ nɑ ɑlʋ tike. 
Nɑ ń lǝsɩ sumɑsɩ tɑɑ kɛ́ ɑpɑlʋ nɑ ɑlʋ kɛ́ tɔm nɑɑtosompɔɣɔlɑɣɑ, nɑ ń wɑɑsɩ sɩ piitim nɑ sɩ tɑɑ tɛ tɛtʋ tɔɔ. 
Pǝ tɑɣɑ pʋlʋ tɔɔ, pǝ kɑɑsɑ wɛɛ nɑɑtosompɔɣɔlɑɣɑ kɛ́ nɑ mɑ́ yele nɑ tɛʋ nɩɩ ilim nɑ ɑhoo kɛ kʋyɛɛŋ nɩɩlɛ tǝcu, nɑ lʋm kpiisi yǝlɑɑ nɑ wontu tǝnɑ. 
Ɩlɛnɑ Nowee lɑ pǝ tǝnɑ ɩsɩɩ Tɑcɑɑ heelɑ-ɩ tɔ. 
Pǝnɑɣɑ ŋkɑ lʋm wɑɑsɑ tɛtʋ tɔ Nowee wɛnɑ ɩsɩɩ pɩɩsɩ nɑsǝtoso (600). 
Ɩlɛnɑ ɩ́ nɑ ɩ ɑlʋ nɑ ɩ pǝyɑlɑɑ nɑ ɩ poolɑɑ pɑ́ sʋʋ ɑtɑkɑɑ pɔɣɔlʋɣʋ tɑɑ nɑ pɑ́ fiti lʋm kʋ́wɑ́ɑ́sǝm mpɩ. 
Ḿpʋ́ɣʋ́ wontu nti pɑ pǝsǝɣɩ pɑ́ lɑ́ kɔtɑɣɑ tɔ nɑ nti tǝ fɛɩ kɔtɑɣɑ lɑpǝnɑʋ tɔ nɑ sumɑsɩ nɑ ɑtɛ nyɑmɑnyɑmɑnɑɑ tǝnɑ 
sʋʋ ɑtɑkɑɑ pɔɣɔlʋɣʋ tɑɑ kɛ́ ɑpɑlʋ nɑ ɑlʋ ɩsɩɩ Tɑcɑɑ kɑ heeluɣu Nowee tɔ. 
Kʋyɛɛŋ nɑɑtosompɔɣɔlɑɣɑ tɛɛwɑ ɩlɛnɑ lʋm wɑtɩ tɛtʋ tǝnɑ. 
Nowee lʋlʋɣʋ pǝnɑɣɑ nɑsǝtoso nyǝŋkɑ ɩsɔtʋ nɑɑlɛ nyǝŋ kʋyɛɛŋ nɑɑnʋwɑ nɑ nɑɑtosompɔɣɔlɑɣɑ nyǝŋkʋ wule kɛ tɛʋ ɑnɑɑm nɔɣɔlʋ ɩ́ pǝlɑ ilim nɑ ɑhoo, hɑlǝnɑ kʋyɛɛŋ nɩɩlɛ tǝcu. Pǝ cɑɣɑ kɛ́ ɩsɩɩ ɩsɔtɔnʋɣʋ yɑwɑ nɑ ɑtɛ sɛɛlɑɑ nɑ́ɑ́ tʋlɩ ɩsɩɩ pɔɔŋ sɔsɔɔŋ. 
Kʋyɑkʋ ŋkʋ kʋ mɑɣɑmɑɣɑ kɛ Nowee nɑ ɩ ɑlʋ nɑ ɩ pǝyɑlɑɑ Sem nɑ Kɑm nɑ Yɛfɛtɛ nɑ ɩ poolɑɑ tooso pɑ sʋʋ ɑtɑkɑɑ pɔɣɔlʋɣʋ. 
Pɑ́ nɑ wontu tǝnɑɣɑ piitim piitim. Pǝ kpɑɣɑʋ tɔlɑ, nɑ tɑɑlɛ wontu, nɑ sumɑsɩ, nɑ ɑtɛ nyɑmɑnyɑmɑnɑɑ tǝnɑ. 
Ḿpʋ́ɣʋ́ wontu tǝnɑ sʋ́ʋ́ ɑtɑkɑɑ pɔɣɔlʋɣʋ tɑɑ kɛ́ ɑpɑlʋ nɑ ɑlʋ ɩsɩɩ Ɩsɔ kɑ heeluɣu Nowee tɔ. Ɩlɛnɑ Tɑcɑɑ tǝkɩ pɑ tɔɔ. 
Kʋyɛɛŋ nɩɩlɛ tǝcu kɛ́ tɛʋ nɩɩwɑ, ɩlɛnɑ lʋm kpɑ nɑ pǝ́ kɛlɩ ɑtɑkɑɑ pɔɣɔlʋɣʋ, nɑ pǝ́ kpɑɑsɩ-kʋɣʋ ɩsɔtɑɑ. 
Lʋm tɔɔwɑ sɔsɔm nɑ pǝ́ sú tɛtʋ tɔɔ nɑ ɑtɑkɑɑ pɔɣɔlʋɣʋ nɑ́ɑ́ wɛ pǝ tɔɔ tǝhʋŋlɛɛ. 
Pǝ tɔŋnɑ suɣu nɑ pǝ́ puki hɑlǝnɑ pǝ́ wɑɑsɩ pɔɔŋ sɔsɔɔŋ ɩnɩ ɩ tǝnɑ kɛ ɑntulinyɑ tǝnɑ tɑɑ. 
Lʋm kpɑwɑ nɑ pǝ́ tɛɛ pɔɔŋ kɛ kʋŋkʋlʋmǝŋ kɛ mɛɛtǝlǝnɑɑ kɑkpɑsɩ. 
Antulinyɑ tɑɑ weesuɣu nyǝm tǝnɑ sǝpǝnɑ, pǝ kpɑɣɑʋ yǝlɑɑ nɑ wontunɑɑ tɔ. 
Ḿpʋ́ɣʋ́ Tɑcɑɑ kpiisɑ weesuɣu nyǝm tǝnɑɣɑ tɛtʋ tɔɔ. Nowee nɑ ɩ nyǝ́mɑ mpɑ pɑɑ wɛ ɑtɑkɑɑ pɔɣɔlʋɣʋ tɑɑ tɔ pɑ tike kɛ pǝ yelɑɑ. 
Ḿpʋ́ɣʋ́ lʋm suwɑ tɛtʋ tɔɔ kɛ́ kʋyɛɛŋ nɩɩnʋwɑ nɑ nɩɩlɛ nɑ nɑɑnʋwɑ (150) tǝcu. 
﻿Kɑncɑɑlɑɣɑ.
8.
Ɩsɔ tɑ́ sɔɔ Nowee nɑ wontunɑɑ mpɑ pɑɑ wɛ ɩ kiŋ kɛ ɑtɑkɑɑ pɔɣɔlʋɣʋ tɑɑ tɔ pɑ tɔɔ. Ɩlɛnɑ ɩ́ yele nɑ heelim mɑ́ nɑ lʋm nyɔɔ. 
Nɑ ɑtɛ sɛɛlɑɑ tǝkɩ nɑ ɩsɔtɔnʋɣʋ nyɑlɑ nɑ tɛʋ fɛɛ kʋ tɑ tɑsɑ nɩɩʋ. 
Ɩlɛnɑ lʋm nyɔɔ tɛtʋ tɔɔ. Kʋyɛɛŋ nɩɩnʋwɑ nɑ nɩɩlɛ nɑ nɑɑnʋwɑ (150) tɑɑ kɛ́ lʋm cɑɑlɑ pɑsʋɣʋ. 
Ḿpʋ́ɣʋ́ ɑtɑkɑɑ pɔɣɔlʋɣʋ polɑɑ nɑ kʋ́ cɑɣɑ Alɑlɑɑ pʋɣʋ nyʋɣʋ tɑɑ kɛ́ ɩsɔtʋ nɑɑtosompɔɣɔlɑɣɑ nyǝŋ kʋyɛɛŋ nɑɑnʋwɑ nɑ nɑɑtosompɔɣɔlɑɣɑ nyǝŋkʋ wule. 
Nɑ lʋm pɑsǝɣɩ mpʋ, hɑlǝnɑ ɩsɔtʋ nɑɑnʋwɑ nyǝŋ kʋyɑkʋ kɑncɑɑlɑɣɑ nyǝŋkʋ wule nte pǝ nyɩɩ pɔɔŋ nyɔɔŋ tɔ. 
Kʋyɛɛŋ nɩɩlɛ tɛɛwɑ ɩlɛnɑ Nowee tʋlɩ ɑtɑkɑɑ pɔɣɔlʋɣʋ pǝtote 
nɑ ɩ́ lǝsɩ kɑtǝkɑtʋɣʋ nɑ kʋ́ cɔɔkɩ ɩsɔtɑɑ kɛ́ yem, hɑlǝnɑ lʋm nyɔɔ tɛtʋ tɔɔ. 
Ɩlɛnɑ ɩ́ lǝsɩ ɑlukuku sɩ ɩ nɑɑ sɩ lʋm pɑsɑ tɛtʋ tɔɔ yɑ́ɑ́ ɩsǝnɑ. 
Amɑ ɑlukuku lɑŋɑ timpi ɩ́ tɩɩ sopi sopuɣu mɑɣɑmɑɣɑ tɔ, ɩlɛnɑ ɩ́ mǝlǝnɑ Nowee tɔɔ. Mpi tɔ, lʋm kɑ́ wɑɑsɑ tɛtʋ tǝnɑ tɔɔ kɛ́. Nɑ Nowee siisi nɑ ɩ́ kpɑ ɑlukuku nɑ ɩ́ mǝlǝnɑ-ɩ ɩ kiŋ. 
Nowee tɑsɑ tɑŋʋɣʋ tɔtɔɣɔ kʋyɛɛŋ nɑɑtosompɔɣɔlɑɣɑ ɩlɛnɑ ɩ́ lǝsɩ ɑlukuku kɛ tɔm nɑɑlɛ nyǝm. 
Tɑɑnɑɣɑ tɑɑnɑɑ ɩlɛnɑ ɩ́lɛ́ ɩ mǝlǝnɑ Nowee tɔɔ nɑ tʋɣʋ hɑtʋ kʋnɛɣɛtǝtʋ tʋʋnɑ ɩ nɔɣɔ. Tǝnɑɣɑlɛ Nowee cɛkǝnɑɑ sɩ lʋm pɑsɑ tɛtʋ tɔɔ. 
Nowee tɑsɑ tɑŋʋɣʋ kɛ kʋyɛɛŋ nɑɑtosompɔɣɔlɑɣɑ tɔtɔ, ɩlɛnɑ ɩ́ tɑsɑ ɑlukuku kɛ lǝsʋɣʋ kɛ tɔm tooso nyǝm. Amɑ ɑlukuku tɑ tɑsɑ mǝlʋɣʋ. 
Pǝnɑɣɑ nɑsǝtoso nɑ kʋlʋmɑɣɑ nyǝŋkɑ ɩsɔtʋ kɑncɑɑlɑɣɑ nyǝŋ kʋyɑkʋ kɑncɑɑlɑɣɑ nyǝŋkʋ kɛ lʋm nyɔɔwɑ tɛtʋ tɔɔ. Nowee kɔɔlɑ ɑtɑkɑɑ pɔɣɔlʋɣʋ lɔpʋtʋ ɩlɛnɑ ɩ́ nɑ́ sɩ tɛtʋ wʋlɑɑ. 
Ɩsɔtʋ nɑɑlɛ nyǝŋ kʋyɑkʋ hiu wule kɛ tɛtʋ tɔɔ wʋlɑɑ tǝwɑɣɑwɑɣɑ. 
Mpʋɣʋlɛ Ɩsɔ tɔmɑ Nowee sɩ: 
Nyɑnɑ nyɑ́ ɑlʋ nɑ nyɑ́ pǝyɑlɑɑ nɑ nyɑ́ poolɑɑ ɩ́ lɩɩ ɑtɑkɑɑ pɔɣɔlʋɣʋ tɑɑ. 
Nɑ ń kpɛnnɑ wontunɑɑ ntɩ tǝ tǝnɑ. Pǝ kpɑɣɑʋ tɔlɑ nɑ sumɑsɩ nɑ ɑtɛ nyɑmɑnyɑmɑnɑɑ tǝnɑ tɔ, tǝ́ lʋlɩ nɑ tǝ́ huki nɑ tǝ́ yɑ́ tɛtʋ tɔɔ. 
Ɩlɛnɑ Nowee-wɛ nɑ wontu tǝnɑ pɑ́ lɩɩ ɑtɑkɑɑ pɔɣɔlʋɣʋ tɑɑ. 
Ḿpʋ́ɣʋ́ Nowee ŋmɑ́ Tɑcɑɑ kɛ kɔtɑɣɑ tǝlɑtɛ, ɩlɛnɑ ɩ́ lǝsɩ wontu tǝnɑ nti tǝ mʋnɑ kɔtɑɣɑ lɑpʋ tɔ nɑ sumɑsɩ nsi sɩ mʋnɑ kɔtɑɣɑ lɑpʋ tɔ sɩ tǝnɑ sɩ tɑɑ kɛ́ kʋlʋm kʋlʋm ɩsɩɩ tǝ piitimnɑɑ wɛɛ tɔ nɑ ɩ́ lɑ́ Tɑcɑɑ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ. 
Tɑcɑɑ nɩɩ kɔtɑɣɑ ŋkɛ kɑ sɔɔsʋŋ nɑ ɩ lɑŋlɛ hɛɛ nɑ ɩ́ tɔ́ sɩ: Mɑ kɑɑ tɑsɑ tɛtʋ kɛ mpusi tǝŋsʋɣʋ kɛ yʋlʋ ɩsɑɣɑtʋ tɔɔ ɩsɩɩ mɑɑ lɑpʋ tɔ, nɑ mɑ kɑɑ tɑsɑ weesuɣu nyǝm tǝnɑɣɑ wɑkǝlʋɣʋ. Mpi tɔ, yʋlʋ lǝmɑɣɑsǝlɛ kɛ́ ɩsɑɣɑlɛ kɛ hɑtoo ɩ hɔɔʋ tɛɛ kɛ́. 
Tuutu nɑ kʋmtʋ, wɑtʋ nɑ hɑŋɑɣɑ, lʋŋlɛ nɑ yolumɑ, ilim nɑ ɑhoo pǝ kɑɑ yele lɑpʋ hɑlǝnɑ ɑntulinyɑ polo nɑ ɩ́ kʋlɩ. 
﻿Kɑncɑɑlɑɣɑ.
9.
Ḿpʋ́ɣʋ́ Ɩsɔ koolɑ Nowee nɑ ɩ piyɑ kɛ kʋpɑntʋ sɩ: Ɩ́ lʋlɩ nɑ ɩ́ huki nɑ ɩ́ sú tɛtʋ. 
Mɑ tʋ́ mǝ niŋ tɑɑ kɛ́ wontunɑɑ tǝnɑɣɑ, pɑɑ ɑtɛ nyǝntʋ, nɑ sumɑsɩ, nɑ tiinɑ, nɑ ɑtɛ nyɑmɑnyɑmɑnɑɑ. Pǝ tɔɔ kɛ́ wontu ntɩ tɩɩ wɛɛnɑ mǝ sɔɣɔntʋ kɛ sɔsɔm. 
Ɩ́ pǝsǝɣɩ nɑ ɩ́ tɔɣɔ wontunɑɑ mpɛ ɩsɩɩ ɩ́ tɔkʋɣʋ kʋnyɔnyɔm tɔ. 
Amɑ kʋlʋmtʋ kɛ́ sɩ ye ɩ cɑɑ kpǝntɛ kɛ tɔɣɔʋ, ɩ́ lɛntɩ nɑ cɑlǝm lɩɩ nɑ pǝ́cɔ́. Mpi tɔ, cɑlǝm tɑɑ kɛ́ weesuɣu wɛɛ. 
Ye wei ɩ́ kʋwɑ yʋlʋ, mɑɑ lɛɛtɩ pʋntʋ, pɑɑ yʋlʋ pɑɑ wontuɣu. 
Ye nɔɣɔlʋ kʋwɑ ɩ tɔɣɔntǝlɛ, yʋlʋ tɔtɔ kɑ́ kʋnɑ pʋntʋ. Mpi tɔ, Ɩsɔ ŋmɑ́ yʋlʋ kɛ́ ɩsɩɩ ɩ mɑɣɑmɑɣɑ ɩ wɛɛ tɔ. 
Mɛ mɩɩ lʋlɩ nɑ ɩ́ huki nɑ ɩ́ yɑ́ tɛtʋ tǝnɑ tɑɑ. 
Ḿpʋ́ɣʋ́ Ɩsɔ tɑsɑ Nowee nɑ ɩ pǝyɑlɑɑ kɛ heeluɣu sɩ: 
Mɑ́ nɑ-mɛ tɩɩ pɛɛlɩ nɔɣɔ nɑ kɑ́ wɛɛ mpʋ hɑlǝnɑ mǝ lʋlʋɣʋ nyǝ́mɑ kɛ mǝ wɑɑlɩ. 
Nɑ pǝ́ kpɛnnɑ wontu tǝnɑ nti tǝ lɩ́ɩ́ ɑtɑkɑɑ pɔɣɔlʋɣʋ tɑɑ tɔ. 
Mɑ sɩɩkɩ mɑ nɔɣɔ sɩ mɑ kɑɑ tɑsɑ weesuɣu nyǝm kpiisuɣu kɛ tɛtʋ tɔɔ nɑ lʋm. Pǝ́cɔ́ lʋm kʋ́wɑ́ɑ́sǝm mpɩ pǝ kɑɑ tɑsɑ kɔntɛ nɑ pǝ́ wɑkǝlɩ tɛtʋ. 
Ɩlɛnɑ Ɩsɔ tɑsɑ sɩ: Mɑ tʋɣɩ kɑɣɑlʋ nɑ ɩ́ hʋ́lǝ́ɣɩ́ tɑm tɔɔ kɛ́ nɔɣɔ ŋkɑ mɑ́ nɑ-mɛ nɑ weesuɣu nyǝm tǝnɑ nɑ mǝ wɑɑlɩ lʋlʋɣʋ nyǝ́mɑ tǝ pɛɛlɑɑ tɔ. 
Mɑ́ kɔmɑ nɑ mɑ́ kpeɣelɑ ŋmʋntʋ kɛ ɩsɔtɑɑ, kɑɣɑlʋ kɑ kɑɣɑ kɛ́, 
ɩlɛnɑ pǝ́ tɔɔsɩ-m nɔɣɔ ŋkɑ mɑ sɩɩ mǝ nɑ weesuɣu nyǝm tǝnɑ sɩ lʋm kʋ́wɑ́ɑ́sǝm mpɩ pǝ kɑɑ tɑsɑ kɔntɛ nɑ pǝ́ kpiisi weesuɣu nyǝm. 
Ɩsɔtɔnʋɣʋ tɑɑ kɛ́ kɑɣɑlʋ kɑ́ kɑɣɑ, nɑ mɑ́ nyǝnɑ-ɩ ɩlɛ pǝ tɔɔsɩ-m nɔɣɔ ŋkɑ mɑ sɩɩ weesuɣu nyǝm tǝnɑ tɔ. 
Mpi pǝ hʋlǝɣɩ nɔɣɔ ŋkɑ mɑ sɩɩ-wɩ tɔɣɔlɛ. 
Nowee nɑ ɩ pǝyɑlɑɑ mpɑ pɑ lɩɩ ɑtɑkɑɑ pɔɣɔlʋɣʋ tɑɑ tɔɣɔlɛ Sem nɑ Kɑm nɑ Yɛfɛtɛ. Kɑm ɩ́lɛ́ ɩ́ lʋlǝnɑ Kɑnɑɑŋ. 
Nowee piyɑ mpɛ pɑ piitim hukinɑ ɑntulinyɑ tǝnɑ. 
Ḿpʋ́ɣʋ́ Nowee nikɑ tɛtʋ hɑlǝm nɑ ɩ́ cɑɑlɩ lɛsɛŋnɑɑ sɔʋ. 
Ɩlɛnɑ ɩ́ nyɔɔ pǝ sʋlʋm nɑ pǝ́ kʋ́-ɩ nɑ ɩ́ wɔɣɔsɩ ɩ wontu nɑ pǝ́ yele-ɩ tɑpɑkpɛtɛ kɛ cokǝle tɑɑ. 
Mpʋɣʋlɛ Kɑnɑɑŋ cɑɑ Kɑm nɑwɑ ɩ cɑɑ tɑpɑkpɛtɛ, nɑ ɩ́ nyǝnɩ, ɩlɛnɑ ɩ́ polo nɑ ɩ́ tɑɣɑsɩ ɩ tɑɑlʋnɑɑ kɛ ɑwɑlɩ. 
Ntɛnɑ Sem nɑ Yɛfɛtɛ pɑ́ kpɑɣɑ kpɑɩ nɑ pɑ́ hɔɣɔlɩ-ɩ nɑ pɑ́ tɔnɑ wɑɑlɩ wɑɑlɩ nɑ pɑ́ tɑkɩ pɑ cɑɑ. Ɩlɛ pɑ tɑ nɑ ɩ tɑpɑkpɛtɛ. Mpi tɔ, wɑɑlɩ wɑɑlɩ kɛ́ pɑ tɔmnɑɑ. 
Nowee sʋlʋm kɔmɑ nɑ pǝ́ cɛ́ ɩ ɩsɛntɔɔ nɑ ɩ́ nɩɩ nti ɩ pǝyɑlʋ sǝkpelu nyǝŋ Kɑm lɑpɑ tɔ. 
Ɩlɛnɑ ɩ́ tɔ́ sɩ: Mpusi ɩ́ tǝŋ Kɑm pǝyɑlʋ Kɑnɑɑŋ nɑ pǝ́ lɑpɩ-ɩ ɩ tɑɑlʋnɑɑ yom tǝkpɑpɑ. 
Mɑ sɑmɑ Sem Ɩsɔ Tɑcɑɑ. Pǝ́ lɑ Kɑnɑɑŋ kɛ Sem-wɛ pɑ yom. 
Ɩsɔ ɩ́ wɑlǝsɩ Yɛfɛtɛ tǝhikile, nɑ ɩ́ cɑɣɑ Sem tɛ́, nɑ pǝ́ lɑ́ Kɑnɑɑŋ kɛ pɑ yom. 
Pɩɩsɩ ŋmʋnʋɣʋ nɑ nɩɩnʋwɑ nɑ nɩɩlɛ nɑ nɑɑnʋwɑ (350) kɛ́ Nowee tɑsɑ tɔɣɔʋ kɛ lʋm wɑɑsʋɣʋ wɑɑlɩ. 
Ɩ pɩɩsɩ tǝnɑ yoosɑ nɑsǝnɑɑsɑ nɑ nɩɩnʋwɑ nɑ nɩɩlɛ nɑ nɑɑnʋwɑ (950) ɩlɛnɑ ɩ́ sɩ́. 
﻿Kɑncɑɑlɑɣɑ.
10.
Nowee piyɑ Sem nɑ Kɑm nɑ Yɛfɛtɛ pɑ lʋlɑ piyɑ mpɑɣɑ lʋm wɑɑsʋɣʋ wɑɑlɩ tɔ pɑ hǝlɑ ntɔ. 
Yɛfɛtɛ ɩ́lɛ́ ɩ́ piyɑ ntɔ. Komɛɛ, nɑ Mɑkɔkɩ, nɑ Mɑtɑyi, nɑ Yɑfɑŋ, nɑ Tupɑɑlɩ, nɑ Mesɛkɩ, nɑ Tilɑɑ. 
Komɛɛ ɩ́lɛ́ ɩ́ piyɑ ntɛ́ Asǝkǝnɑɑsɩ, nɑ Lifɑ, nɑ Tokɑɑmɑ. 
Yɑfɑŋ piyɑ ntɛ́, Ɩlisɑ, nɑ Tɑɑsɩ, nɑ Kitim, nɑ Lutɑnim. 
Mpɛ ɩnɩ pɑ hukinɑ tɛtʋ nti lʋm cɔɔnɑɑ tɔ tǝ tɑɑ ɩsɩɩ tǝ nɑɑkʋɣʋ-wɛ nɑ pɑɑ wei nɑ ɩ nsǝmlɛ nɑ ɩ lʋlʋɣʋ tɔ. 
Kɑm ɩ́lɛ́ ɩ́ piyɑ ntɛ́ Kusi, nɑ Misilɑyim, nɑ Puti nɑ Kɑnɑɑŋ. 
Kusi piyɑ ntɛ́ Sepɑ, nɑ Hɑfilɑ, nɑ Sɑpǝtɑ, nɑ Lɑkǝmɑ, nɑ Sɑpǝtekɑ. Lɑkǝmɑ piyɑ ntɛ́, Sɑpɑɑ, nɑ Tetɑŋ. 
Kusi lʋlǝnɑ tɔtɔɣɔ Nimloti, ɩnɩ ɩ cɑɑlǝnɑ tɛtʋnɑɑ kɛ tɔɣɔʋ. 
Tɑcɑɑ sǝnɑ-ɩ kɛ́ nɑ ɩ́ pǝsɩ yɛllɑɑ tɑɑ yɛllʋ. Pǝ tɔɔ kɛ́ pɑ tukɑɣɑ ɩtuule kɛ wɑɑtʋ ɩnɩ sɩ: Tɑcɑɑ ɩ́ yele nɑ ń pǝsɩ yɛllɑɑ tɑɑ yɛllʋ ɩsɩɩ Nimloti. 
Acɑlɛɛ wenɑ ɑ tɔɔ Nimloti tɔɣɔ kɑwulɑɣɑ tɔɣɔlɛ Pɑpɛɛlɩ, nɑ Ɩlɛkɩ, nɑ Akɑtɩ, nɑ Kɑlǝne kɛ Pɑpiloni tɛtʋ tɑɑ. 
Tɛtʋ ntɩ tǝ tɑɑ kɛ́ ɩ lɩɩwɑ nɑ ɩ́ polo Asilii nɑ ɩ́ ŋmɑ́ Ninifi, nɑ Lehopoti-Hiili, nɑ Kelɑ, 
nɑ Lɛsɑŋ kɛ Ninifi nɑ Kelɑ ɩcɑtɛ sɔsɔɔlɛ pɑ hɛkʋ. 
Misilɑyim nɑ́ lʋlǝnɑ ntɛɣɛ Lutɩ nyǝ́mɑ, nɑ Anem nyǝ́mɑ, nɑ Lehɑpɩ nyǝ́mɑ, nɑ Nɑfutu nyǝ́mɑ, 
nɑ Pɑtǝlɔsɩ nyǝ́mɑ, nɑ Kɑsulu nyǝ́mɑ, nɑ Kɑfǝtɔɔ nyǝ́mɑ. Tǝnɑɣɑ Filiisi nyǝ́mɑ nɑ́ lɩɩwɑ. 
Kɑnɑɑŋ ɩ́lɛ́ ɩ́ kɑncɑɑlɑɣɑ pǝyɑɣɑ ntɛ́ Sitɔŋ nɑ nɑɑlɛ nyǝŋ ntɛ́ Hɛtɩ, 
nɑ ɩ lʋlʋɣʋ nyǝ́mɑ tɔtɔɣɔlɛ Yepusi nyǝ́mɑ, nɑ Amolii nyǝ́mɑ, nɑ Kilikɑsɩ nyǝ́mɑ, 
nɑ Hifi nyǝ́mɑ, nɑ Alǝki nyǝ́mɑ nɑ Sini nyǝ́mɑ, 
nɑ Alǝfɑtɩ nyǝ́mɑ, nɑ Semɑlii nyǝ́mɑ, nɑ Hɑmɑtɩ nyǝ́mɑ. Pǝ wɑɑlɩ kɛ́ Kɑnɑɑŋ lʋlʋŋ nyǝ́mɑ nɑ́ yɑwɑ. 
Nɑ pɑ tɛtʋ toosi ntɛ́ pǝ kpɑɣɑʋ Sitɔŋ kɛ Keelɑɑ kɔŋkɔŋ tɑɑ nɑ pǝ́ polo Sɔtɔm nɑ Kɔmɔɔ nɑ Atǝmɑ nɑ Sepoyim hɑlǝnɑ Lesɑ. 
Kɑm ɩnɩ ɩ piyɑ ntɛ́, nɑ pǝ́ kɛɛsǝnɑ ɩsɩɩ pɑ lʋlʋŋ nɑ pɑ nsǝmɑ nɑ pɑ tɛtʋ nɑ pɑ piitimnɑɑ. 
Yɛfɛtɛ pɑ tɑɑlʋ Sem ɩ́lɛ́ ɩ lʋlɑ piyɑ tɔtɔ nɑ kʋlʋm ɩnǝɣǝlɛ Ɩpɛɛ nɑ ɩ lʋlʋŋ nyǝ́mɑ cɑɑ. 
Ɩ piyɑ mpɛɣɛlɛ Ɩlɑm, nɑ Asuu, nɑ Alǝpɑsɑtɩ, nɑ Lutɩ, nɑ Alɑm. 
Alɑm ɩ́lɛ́ ɩ́ piyɑ ntɛ, Usi, nɑ Huuli, nɑ Ketɛɛ, nɑ Mɑcɩ. 
Alǝpɑsɑtɩ nɑ́ lʋlɑ Selɑ nɑ ɩ́lɛ́ ɩ lʋlɩ Ɩpɛɛ. 
Ɩpɛɛ nɑ́ lʋlɑ piyɑ nɑɑlɛɣɛ, kɑncɑɑlɑɣɑ nyǝŋkɑ hǝtɛ ntɛ́ Pelɛkɩ, yɑʋ kɛ pɑ yɑɑ mpʋ nɑ pɑ tɛ́ tɑɑ. Mpi tɔ, wɑɑtʋ ɩnǝɣɩ ɑntulinyɑ piitimnɑɑ yɑwɑ. Ɩ́lɛ́ ɩ́ neu hǝtɛ ntɛ́ Yɔkǝtɑŋ. 
Yɔkǝtɑŋ nɑ́ lʋlǝnɑ Alǝmotɑtɩ, nɑ Selɛfɩ, nɑ Hɑsɑmɑfɛtɩ, nɑ Yelɑ, 
nɑ Hɑtolɑm, nɑ Wusɑɑlɩ, nɑ Tikǝlɑ, 
nɑ Opɑlɩ, nɑ Apimɑyɛlɩ, nɑ Sɑpɑ, 
nɑ Ofii, nɑ Hɑfilɑ, nɑ Yopɑpɩ. Yɔkǝtɑŋ piyɑ ntɛ́ pɑ tǝnɑɣɑ mpʋ. 
Pɑ tǝcɑɣɑlɛ ntɛ́ pǝ kpɑɣɑʋ Mesɑ nɑ pulɑsɩ hɔɣɔlʋɣʋ ŋku pɑ yɑɑ sɩ Sefɑɑ tɔ nɑ ilim tǝlɩɩlɛ tɔɔ. 
Sem ɩnɩ ɩ piyɑ ntɛ́ nɑ pǝ́ kɛɛsǝnɑ pɑ lʋlʋŋ nɑ pɑ nsǝmɑ nɑ pɑ tɛtʋ nɑ pɑ piitimnɑɑ. 
Nowee piyɑ lʋlʋŋ ntɛ́ nɑ pǝ́ kɛɛsǝnɑ pɑ lʋlʋŋ loosi, nɑ pɑ piitim nɑ mpɛ ɩnɩ pɑ tɑɑ kɛ́ piitimnɑɑ lɩɩwɑ nɑ pɑ́ yɑ́ ɑntulinyɑ tɑɑ kɛ́ lʋm wɑɑ́sʋɣʋ wɑɑlɩ. 
﻿Kɑncɑɑlɑɣɑ.
11.
Wɑɑtʋ ɩnɩ ɩ tɑɑ yǝlɑɑ tǝnɑ yɔɣɔtɑɣɑ nsǝmlɛ kʋlʋmtǝlɛ. 
Ɩlɛnɑ pɑ́ lɩɩ ilim tǝlɩɩlɛ tɔɔ nɑ pɑ́ tɑlɑ Pɑpiloni tɛtɛkǝlɛ sɔsɔɔlɛ tɑɑ nɑ pɑ́ siki tǝnɑ. 
Mpʋɣʋlɛ pɑ heelɑ tǝmɑ sɩ: Ɩ́ kɔɔ nɑ tǝ́ loo pilikinɑɑ nɑ tǝ́ wɔ-wɛɣɛ kɔkɔ. Ɩlɛnɑ pɑ́ lɑnɑ pilikinɑɑ kɛ pɛɛ lonte nɑ pɑ́ lɑnɑ kɑɑloo kɛ́ somtu lonte. 
Nɑ pɑ́ tɑsɑ yɔɣɔtʋɣʋ sɩ: Ɩ́ kɔɔ nɑ tǝ́ ŋmɑ́ ɑtɛ nɑ ɩsɔ kutuluɣu ɑnɑɑm nɑ kʋ́ yoosinɑ ɩsɔtɔnʋɣʋ nɑ tɑ́ hǝtɛ yɑɑ. Ɩlɛ tǝ kɑɑ tɑsɑ yɑʋ kɛ yem kɛ́ tɛtʋ tǝnɑ tɑɑ. 
Mpʋɣʋlɛ Tɑcɑɑ tiiwɑ sɩ ɩ nɑɑkɩ ɩcɑtɛ nɑ ɑtɛ nɑ ɩsɔ kutuluɣu ŋku yǝlɑɑ piyɑ ŋmɑwɑ tɔ. 
Ɩlɛnɑ Tɑcɑɑ tɔ́ sɩ: Ɩ́ nɑwɑ, pɑ tǝnɑ ɩsǝntɔ pɑ kɛ́ yǝlɑɑ kʋlʋmɑɑ kɛ́, nɑ pɑ kɑɑ nsǝmlɛ kʋlʋmtǝlɛ. Pɑ cɑɑlʋɣʋ ɩsǝntɔ tɔ pʋlʋpʋ kɑɑ kɑɣɑtɩ-wɛɣɛ mpi pɑɑ hɔkɔ sɩ pɑ lɑkɩ tɔ pǝ tɑɑ. 
Ɩlɛ mɑɑ tii nɑ mɑ liɣiti pɑ nsǝmlɛ nɑ pɑ́ tɑɑ nɩɩkɩ tǝmɑ kʋyɔɣɔtʋtʋ. 
Ntɛnɑ Tɑcɑɑ yɑsɩ-wɛɣɛ ɑntulinyɑ tǝnɑ tɑɑ nɑ pɑ́ yele pɑ ɩcɑtɛ ŋmɑʋ. 
Mpʋ pǝ yelinɑ nɑ pɑ́ hɑ ɩcɑtɛ ntɛɣɛ hǝtɛ sɩ Pɑpɛɛlɩ. Mpi tɔ, tǝnɑɣɑ Tɑcɑɑ liɣitɑ yǝlɑɑ nsǝmlɛ, nɑ ɩ́ yɑsɩ-wɛɣɛ ɑntulinyɑ tǝnɑ tɑɑ. 
Sem lʋlʋɣʋ nyǝ́mɑ hǝlɑ ntɔ cǝnɛ. Ɩ lʋlʋɣʋ pɩɩsɩ nɩɩnʋwɑ (100) nyǝŋkɑ tɑɑ, lʋm wɑɑsʋɣʋ wɑɑlɩ pǝnɑɣɑ nɑɑlɛ nyǝŋkɑ tɑɑ kɛ́ ɩ lʋlɑ Alǝpɑsɑtɩ. 
Alǝpɑsɑtɩ lʋlʋɣʋ wɑɑlɩ ɩ tɔɣɔ pɩɩsɩ nɑsǝlɛ nɑ nɩɩnʋwɑ (500) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Alǝpɑsɑtɩ pɩɩsɩ lɑpɑ hiu nɑ nɑɑnʋwɑ nɑ kɑkpɑsɩ ɩlɛnɑ ɩ́ lʋlɩ Selɑ. 
Selɑ lʋlʋɣʋ wɑɑlɩ ɩ tɔɣɔ pɩɩsɩ nɑsǝlɛ nɑ tooso (403) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Selɑ pɩɩsɩ lɑpɑ hiu nɑ nɑɑnʋwɑ ɩlɛnɑ ɩ́ lʋlɩ Ɩpɛɛ. 
Ɩpɛɛ lʋlʋɣʋ wɑɑlɩ ɩ tɔɣɔ pɩɩsɩ nɑsǝlɛ nɑ tooso (403) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Ɩpɛɛ pɩɩsɩ lɑpɑ hiu nɑ nɑɑnʋwɑ nɑ liɣiti ɩlɛnɑ ɩ́ lʋlɩ Pelɛkɩ. 
Pelɛkɩ lʋlʋɣʋ wɑɑlɩ Ɩpɛɛ tɔɣɔ pɩɩsɩ nɑsǝlɛ nɑ hiu nɑ nɑɑnʋwɑ (430) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Pelɛkɩ pɩɩsɩ lɑpɑ hiu nɑ nɑɑnʋwɑ kɛ́ ɩlɛnɑ ɩ́ lʋlɩ Leu. 
Leu lʋlʋɣʋ wɑɑlɩ ɩ tɔɣɔ pɩɩsɩ pɔɣɔlɑɣɑfɛɩ ŋmʋnʋɣʋ nɑ nɑɑnʋwɑ (209) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Leu pɩɩsɩ lɑpɑ hiu nɑ nɑɑnʋwɑ nɑ nɑɑlɛ kɛ́ ɩlɛnɑ ɩ́ lʋlɩ Selu. 
Selu lʋlʋɣʋ wɑɑlɩ Leu tɔɣɔ pɩɩsɩ ŋmʋnʋɣʋ nɑ nɑɑtosompɔɣɔlɑɣɑ (207) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Selu pɩɩsɩ lɑpɑ hiu nɑ nɑɑnʋwɑ ɩlɛnɑ ɩ́ lʋlɩ Nɑhoo. 
Nɑhoo lʋlʋɣʋ wɑɑlɩ ɩ tɔɣɔ pɩɩsɩ ŋmʋnʋɣʋ (200) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Nɑhoo pɩɩsɩ lɑpɑ pɔɣɔlɑɣɑfɛɩ hiu nɑ nɑɑnʋwɑ kɛ́ ɩlɛnɑ ɩ́ lʋlɩ Telɑ. 
Telɑ lʋlʋɣʋ wɑɑlɩ Nɑhoo tɔɣɔ pɩɩsɩ pɔɣɔlɑɣɑfɛɩ nɩɩnʋwɑ nɑ hiu (119) nɑ sɩ tɑɑ kɛ́ ɩ tɑsɑ ɑpɑlʋpiyɑ nɑ ɑlʋpiyɑ kɛ lʋlʋɣʋ. 
Telɑ pɩɩsɩ lɑpɑ nɩɩtoso nɑ nɑɑnʋwɑ kɛ́ ɩlɛnɑ ɩ́ lʋlɩ Apǝlɑm nɑ Nɑhoo nɑ Hɑlɑŋ. 
Telɑ lʋlʋɣʋ nyǝ́mɑ hǝlɑ ntɔ cǝnɛ. Ɩ lʋlɑ Apǝlɑm, nɑ Nɑhoo, nɑ Hɑlɑŋ. Ɩlɛnɑ Hɑlɑŋ nɑ́ɑ́ lʋlɩ Lɔɔtɩ. 
Amɑ Hɑlɑŋ nɑ́ sǝpɑ Uu ɩcɑtɛ tɑɑ timpi pɑ lʋlɑ-ɩ tɔɣɔ Pɑpiloni tɛtʋ tɑɑ nɑ ɩ cɑɑ Telɑ tɑ sǝtɑ. 
Ɩlɛnɑ Apǝlɑm nɑ́ɑ́ kpɑɣɑ Sɑlɑɩ, nɑ Nɑhoo nɑ́ɑ́ kpɑɣɑ Ɩsikɑ cɑɑ Hɑlɑŋ pɛɛlɔ Milikɑ. 
Sɑlɑɩ ɩ́lɛ́ ɩ́ kɑ kɛ́ kɑɑlʋlɑɣɑ kɛ́ ɩ fɛɩ pǝyɑɣɑ. 
Ḿpʋ́ɣʋ́ Telɑ kpɑɣɑ ɩ pǝyɑlʋ Apǝlɑm nɑ ɩ sɑɑlɩ Lɔɔtɩ nɑ ɩ poolu Sɑlɑɩ nɑ pɑ́ lɩɩ Uu kɛ Pɑpiloni sɩ pɑ puki Kɑnɑɑŋ tɛtʋ tɑɑ. Pɑ tɑlɑ Hɑlɑŋ ɩcɑtɛ tɑɑ ɩlɛnɑ pɑ́ cɑɣɑ tǝnɑ. 
Telɑ pɩɩsɩ tǝnɑ yoosɑ ŋmʋnʋɣʋ nɑ kɑkpɑsɩ (205) ɩlɛnɑ ɩ́ sɩ́ tǝnɑ. 
﻿Kɑncɑɑlɑɣɑ.
12.
Ḿpʋ́ɣʋ́ kʋyɑkʋ nɑkʋlɩ Tɑcɑɑ heelɑ Apǝlɑm sɩ: Lɩɩ nyɑ́ tɛtʋ tɑɑ kɛ́ nyɑ́ nyǝ́mɑ hɛkʋ kɛ nyɑ́ cɑɑ tǝyɑɣɑ tɑɑ, nɑ ń polo tɛtʋ nti mɑɑ hʋlɩ-ŋ tɔ tǝ tɑɑ. 
Mɑɑ yele nɑ nyɑ́ piitim lɑ sɔsɔɔm nɑ mɑ́ kooli-ŋ kʋpɑntʋ, nɑ nyɑ́ hǝtɛ yɑɑ, nɑ ń pǝsɩ kʋpɑntʋ tiipiiu. 
Mɑɑ kooli kʋpɑntʋ kɛ nyɑ́ kʋpɑntʋ koollɑɑ nɑ mɑ sʋkɩ mpusi kɛ́ mpɑ pɛlɛ pɑɑ sʋkɩ-ŋ mpusi tɔ. Nyɑ́ tɔɔ kɛ́ ɑtɛ piitimnɑɑ kɑ́ hiki nyʋleleŋ nɑ pǝ́ kooli-wɛɣɛ koolee kʋpɑnɑ. 
Mpʋɣʋlɛ Apǝlɑm kpɑɣɑ ɩ ɑlʋ Sɑlɑɩ nɑ ɩ tɑɑlʋ pǝyɑɣɑ Lɔɔtɩ nɑ ɩ wɛnɑʋ tǝnɑ nɑ ɩ tǝmlɛ nyǝ́mɑ mpɑ ɩ hikɑ Hɑlɑŋ tɔ nɑ ɩ́ lɩɩ tǝnɑ ɩsɩɩ Tɑcɑɑ kɑ heeluɣu-ɩ tɔ nɑ ɩ́ tɛɛ Kɑnɑɑŋ tɛtʋ tɑɑ. Wɑɑtʋ ɩnɩ ɩ pɩɩsɩ kɑ wɛ nɩɩtoso nɑ nɑɑnʋwɑ nɑ kɑkpɑsɩ. Ɩ tɑpɑ tɛtʋ ntɩ ɩlɛnɑ 
ɩ́ fɑɣɑ tǝ tɑɑ nɑ ɩ́ polo Molee tɩɩŋ sɔsɔɔŋ tɛɛ kɛ́ timpi pɑ yɑɑ sɩ Sikɛm tɔ. Wɑɑtʋ ɩnɩ Kɑnɑɑŋ nyǝ́mɑ kɑ́ wɛnnɑ hɔɣɔlʋɣʋ ŋkʋ kʋ tɑɑ. 
﻿ƖSƐƔƐLƖ NYƎ́MA LƖƖƲ TƆM TAKƎLAƔA.
1.
Yɑkɔpʋ wei pɑ cuɣusɑɑ sɩ Ɩsɛɣɛlɩ tɔ, ɩ́ nɑ ɩ pǝyɑlɑɑ mpɑ pɑ polɑ Icipiti kɛ cɑɣɑlʋtʋ tɔ, pɑ lʋlʋŋ loosi nɑ pɑ hǝlɑ ntɔ. 
Lupɛŋ, nɑ Simiyɔŋ, nɑ Lefii, nɑ Yutɑ, nɑ 
Ɩsɑkɑɑ, nɑ Sɑpulɔŋ, nɑ Pɛncɑmɛɛ, 
nɑ Tɑŋ, nɑ Nɛfǝtɑli, nɑ Kɑtɩ, nɑ Asɛɛ. 
Yɑkɔpʋ pǝyɑlɑɑ nɑ ɩ sɑɑlǝnɑɑ mpɛ pɑ tǝnɑ pɑɑ wɛ yʋlʋnyɔɔŋ nɩɩtoso nɑ nɑɑnʋwɑ (70) kɛ́. Ɩlɛ ɩ pǝyɑlʋ lɛlʋ Yosɛɛfʋ nɑ́ lɑɑlɑ-wɛɣɛ Icipiti kɛ pote. 
Pǝ wɑɑlɩ kɛ́ Yosɛɛfʋ nɑ ɩ tɑɑlʋnɑɑ mpɑ pɑɑ polɑ Icipiti tɔ pɑ sǝpɑ pɑ tǝnɑ. 
Pɑɑ nɑ mpʋ Ɩsɛɣɛlɩ nyǝ́mɑ mpɛ pɑ hukɑ teu tǝyomyom nɑ pɑ́ sú tɛtʋ nɑ pɑ toŋ fɛɩnɑ sɑɑlɑ. 
Ḿpʋ́ɣʋ́ wulɑʋ kʋfɑlʋ nɔɣɔlʋ nɑ́ tɔɣɔ kɑwulɑɣɑ. Amɑ ɩ́lɛ́ ɩ tɑ nyɩ Yosɛɛfʋ. 
Ntɛnɑ ɩ́ koti ɩ yǝlɑɑ nɑ ɩ́ tɔ-wɛ sɩ: Ɩ́ nyǝnɩ, Ɩsɛɣɛlɩ nyǝ́mɑ kǝlɑ-tʋɣʋ sɑmɑɑ nɑ toŋ, pɑ wɛ-tʋɣʋ ɑsolɑ kɛ́. 
Mpʋ tɔ, pǝ wɛɛ sɩ tǝ́ pɛɛkɩ yɑɑsi wei tɩɩ pɑsǝnɑ-wɛ tɔ. Pǝ́ tɑɑ kɔɔ nɑ pǝ́ yoosi tɑ́ nɑ tɑ́ kolontunɑɑ nɑ mpɛ pɑ́ sɛɛnɑ pɑ tɔɔ nɑ pɑ́ kǝlɩ-tʋ. Ɩlɛnɑ pɑ́ se nɑ pɑ́ tɛɛ. 
Tǝnɑɣɑlɛ Icipiti nyǝ́mɑ tʋwɑ Ɩsɛɣɛlɩ nyǝ́mɑ kɛ yomle tǝmɑ wɑhɑlɑ nyǝnɑ. Nɑ pɑ́ kpɑ ɑ feŋlɑɑ nɑ pɛlɛ pɑ́ tʋɣʋ-wɛɣɛ-yɛ. Hɑlɩ Ɩsɛɣɛlɩ nyǝ́mɑ mpɛ pɑ ŋmɑnɑ ɑcɑlɛɛ wenɑ pɑ yɑɑ sɩ Pitom nɑ Lɑmsɛsɩ tɔ. Tǝnɑɣɑ Icipiti wulɑʋ sɩɩkɩ ɩ wontu. 
Pɑɑ nɑ pɑ tǝmɑ ɑnǝɣɩ mpʋ tɔ, pɑ tɔŋnɑ hukuɣu kɛ́ nɑ pɑ́ suɣi tɛtʋ. Ɩlɛnɑ Icipiti nyǝ́mɑ tɛɛ nɑ́ɑ́ sʋʋkǝnɑ-wɛɣɛ sɔsɔm. 
Ḿpʋ́ɣʋ́ pɑ tʋ-wɛɣɛ yomle tǝmɑ. Ɩlɛnɑ pɛlɛ pɑ́ lɩɩ pɑ tǝɣɩ luɣu. Mpi tɔ, cʋɣʋ kɛ pɑ cɑsɑɣɑ nɑ pɑ́ ŋmɑɑkɩ pilikinɑɑ, nɑ pɑ́ lɑkɩ tɑwɑ tǝmɑ tǝnɑ. Pɑ tʋkɑɣɑ-wɛɣɛ-yɛɣɛ ḿpʋ́ɣʋ́ nɑ mʋsʋŋ. 
Hepǝlɑ nyǝ́mɑ kɑ wɛnɑ ɑlɑɑ lʋlǝsǝlɑɑ kɛ nɑɑlɛɣɛ. Pɑ yɑɑ lɛlʋ sɩ Sifǝlɑ nɑ lɛlʋ sɩ Puwɑ. Mpʋɣʋlɛ Icipiti wulɑʋ yɑɑ-wɛ nɑ ɩ́ heeli-wɛ sɩ: 
Ɩ́ feŋiɣi Hepǝlɑ ɑlɑɑ tǝlʋllɛ nɑ ɩ́ kʋɣɩ ɑpɑlʋpiyɑ kɛ sɑɑʋ tɑɑ kɛ́ kpɑkpɑɑ. Amɑ ɩ́ yeki ɑlʋpiyɑ. 
Lʋlǝsǝlɑɑ mpɛ pɛlɛ pɑ nyɑŋɑɣɑnɑ Ɩsɔ. Ɩlɛnɑ pɑ́ kisi wulɑʋ tɔm ntɩ. Ɩlɛ pɑ tɑ kʋ ɑpɑlʋpiyɑ. 
Tǝnɑɣɑlɛ wulɑʋ yɑɑ-wɛ nɑ ɩ́ pɔɔsɩ-wɛ sɩ: Pepe tɔɔ kɛ́ ɩɩ kʋɣɩ ɑpɑlʋpiyɑ mpɛ? 
Ntɛnɑ lʋlǝsǝlɑɑ mpɛ sɩ: Hepǝlɑ ɑlɑɑ fɑɣɑnɑ Icipiti nyǝ́mɑ kɛ yoo. Pɑ ɑpɑlʋtʋ wɛ sɔɣɔntʋ. Pɑ lʋlǝɣɩ pɑ piyɑ kɛ́ nɑ pǝ́cɔ́ tɑ́ɑ́ tɑkɩ. 
Ḿpʋ́ɣʋ́ Ɩsɔ koolɑ lʋlǝsǝlɑɑ mpɛɣɛ kʋpɑntʋ, nɑ ɩ́ lɑ́ nɑ pɑ piitim tɑɣɑlɩ. Mpi tɔ, pɑ nyɑŋɑɣɑnɑ-ɩ tɔ pǝ tɔɔ. Ɩlɛnɑ Ɩsɛɣɛlɩ nyǝ́mɑ nɑ́ɑ́ hukiɣi nɑ pɑ́ nyɔɔkɩ toŋ. 
Ḿpʋ́ɣʋ́ Icipiti wulɑʋ tʋwɑ Icipiti nyǝ́mɑ tǝnɑ sɩ: Ye Hepǝlɑ ɑlʋ lʋlɑ ɑpɑlʋpǝyɑɣɑ ɩ́ tǝŋsɩ-kɛɣɛ Nili pɔɣɔ lʋm. Amɑ ɩ́ yeki ɑlʋpiyɑ. 
﻿Lɩɩʋ.
2.
Ḿpʋ́ɣʋ́ Lefii tʋ nɔɣɔlʋ ɩ kpɑɣɑ Lefii ɑlʋ nɔɣɔlʋ. 
Ɩlɛnɑ ɑlʋ ɩnɩ ɩ́ lɑ́ teu nɑ ɩ́ lʋlɩ ɑpɑlʋpǝyɑɣɑ. Kɑ lɑpɑ-ɩ teu kɛ sɔsɔm. Ɩlɛnɑ ɩ́ mɑɣɑsɩ-kɛɣɛ ŋmɛsʋɣʋ kɛ ɩsɔtʋnɑɑ tooso. 
Ɩ nɑwɑ sɩ ɩ kɑɑ pǝsɩ nɑ ɩ́ ŋmɛsɩ-kɛ, ɩlɛnɑ ɩ́ cɑɑ kowusɑɣɑ nɑ ɩ́ tɑɑ-kɛɣɛ kɑɑloo, nɑ tʋɣʋ nɑkʋlɩ kʋ cǝlǝm sɩ lʋm ɩ́ tɑɑ sʋʋ. Ḿpʋ́ɣʋ́ ɩ hɩɩsɑ pǝyɑɣɑ kɛ pǝ tɑɑ nɑ ɩ́ ponɑ kowusɑɣɑ ŋkɛ nɑ ɩ́ sɩɩ pɔɣɔ tɑɑ, kɛ́ kuteŋ luɣu tɛɛ, kɛ́ sǝsǝncɑɑsɩ tɑɑ. 
Nɑ pǝyɑɣɑ ŋkɛ kɑ kɔɣɔ sǝŋɑ tɑ́ɑ́lǝ́ḿ tɔɔ sɩ ɩ nɑɑkɩ mpi ɩ neu kɑ́ tɛnɑ tɔ. 
Pǝ pɑmnɑ Icipiti wulɑʋ pɛɛlɔ tii lʋm sɔʋ, nɑ ɩ tɑɑpɑlɑɑ sɩɩ-ɩ nɑ pɛlɛ pɑ́ mɑ́lǝ́ɣɩ́ kuteŋ. Ɩlɛ Icipiti wulɑʋ pɛɛlɔ loosɑ kowusɑɣɑ ntɛ́ sǝsǝncɑɑsɩ tɛɛ kɛ́ lʋm tɑɑ. Ɩlɛnɑ ɩ́ tili ɩ yomɑɑ tɑɑ lɛlʋ sɩ ɩ́ polo ɩ́ kpɑɣɑ. 
Ɩ kulɑɑ ɩlɛ ɩ mɑɣɑnɑ ɑpɑlʋpǝyɑɣɑ ntɛ́ nɑ kɑ́ wiiki. Kɑ tɔm lɑpɑ-ɩ pǝtɔɔtǝlɛ ɩlɛnɑ ɩ́ pǝsǝnɑ sɩ: Cǝnɛ ɩnɩ, Hepǝlɑ nyǝ́mɑ pǝyɑɣɑ kɛ́. 
Kɑ kɔɣɔ kɑ sǝŋɑ tǝnɑ, tǝnɑɣɑ ɩ nɔɣɔ tǝkpɑʋ sɩ: N cɑɑ sɩ mɑ́ polo mɑ́ pɛɛkɩ-ŋ Hepǝlɑ ɑlʋ wei ɩ kɑ́ mʋsǝsɩ-kɛ́ tɔ? 
Ntɛnɑ pɛɛlɔ ɩnɩ ɩ́ cɔ sɩ: Polo. Kɔɣɔ tɛɛwɑ ɩlɛnɑ ɩ́ kɔnɑ ɑhʋlʋm ɩnɩ ɩ too kʋlʋlʋ. 
Ḿpʋ́ɣʋ́ Icipiti wulɑʋ pɛɛlɔ tɔmɑ ɑlʋ ɩnɩ sɩ: Kpɑɣɑ pǝyɑɣɑ kɑnɛ nɑ ń mʋsǝsɩ-m- kɛ, mɑɑ fɛlɩ-ŋ. Ɩlɛnɑ toto kpɑɣɑ-kɛ nɑ ɩ́ tɔɔ-kɛ. 
Pǝyɑɣɑ kɔmɑ nɑ kɑ́ cɛ́ hǝtɛ ɩlɛnɑ kɑ too ponɑ-kɛ nɑ ɩ́ cɛlɛ-kɛɣɛ Icipiti wulɑʋ pɛɛlɔ nɑ kɑ́ cɑɣɑ ɩ kiŋ ɩsɩɩ kɑ too kʋlʋlʋ. Ntɛnɑ ɩ́lɛ́ ɩ́ hɑ-kɛɣɛ hǝtɛ sɩ, Moisi. Lʋm ɑpɑlʋ kɛ pɑ yɑɑ mpʋ nɑ pɑ tɛ́ tɑɑ. Mpi tɔ, lʋm tɑɑ kɛ́ ɩ lǝsɑ-ɩ. 
Moisi lɑpɑ sɔsɔ ɩlɛnɑ kʋyɑkʋ nɑkʋlɩ ɩ́ polo sɩ ɩ nɑɑkɩ ɩ nyǝ́mɑ Hepǝlɑ nyǝ́mɑ. Nɑ ɩ nɑwɑ tɔtɔɣɔ wɑhɑlɑ tǝmɑ wenɑ Icipiti nyǝ́mɑ tʋkɑɣɑ-wɛ tɔ. Hɑlǝnɑ ɩ́ nɑ́ tɔtɔɣɔ Icipiti tʋ nɔɣɔlʋ ɩ kʋɣɩ Hepǝlɑ tʋ. 
Ɩ cɑɑ ɩsɛ kɛ ɩ tɑɑ nɑ ɩ wɑɑlɩ ɩ tɑ nɑ nɔɣɔlʋ, ɩlɛnɑ ɩ́ kʋ́ Icipiti tʋ nɑ ɩ́ ŋmɛsɩ-ɩ kɑnyǝŋɑ tɛɛ. 
Tɛʋ femɑ nɑ ɩ́ mǝlɩ, ɩlɛnɑ ɩ́ mɑɣɑnɑ Hepǝlɑ nyǝ́mɑ nɑ pɑ́ mɑkɩ tǝmɑɣɑ pɑ tɑɑ pɑ tike. Ɩ lolɑ-wɛ ɩlɛnɑ ɩ́ pɔɔsɩ mʋsʋŋtʋ sɩ: Pepe tɔɔ kɛ́ n lɑkɩ nyɑ́ tɛɛtʋ kɛ nyǝmǝŋ kɛ mpʋ? 
Mpʋɣʋlɛ ɩ́lɛ́ ɩ pǝsǝnɑ-ɩ sɩ: Awe kpɑ-ŋ tɑ́ wulɑʋ yɑɑ tɑ́ tɔm hʋʋlʋ ye? N cɑɑ sɩ n kʋ-m ɩsɩɩ n kʋɣʋ Icipiti tʋ tɔ yɛɛ? Moisi cɛkǝnɑɑ sɩ yǝlɑɑ nyǝmɑ́-tɩ ɩlɛnɑ sɔɣɔntʋ kpɑ-ɩ. 
Icipiti wulɑʋ mɑɣɑmɑɣɑ nɑ́ nɩɩ mpʋ nɑ ɩ́lɛ́ ɩ tɔŋnɑ pɛɛkʋɣʋ sɩ ɩ lǝsǝɣɩ ɩ luɣu tɛɛ. Ntɛnɑ Moisi sʋʋ nyɩɩtʋ nɑ ɩ́ polo Mɑtiyɑŋ tɛtʋ tɑɑ kɛ́ cɔɔsʋɣʋ. Ɩ tɑlɑ tǝnɑ ɩlɛnɑ ɩ́ cɑɣɑ lɔkɔ nɔɣɔlʋ ɩ nɔɣɔ. 
Kɔtʋlʋ nɔɣɔlʋ ɩ kɑ wɛ tǝnɑ nɑ pɑ́ yɑɑkɩ-ɩ sɩ, Yetulo. Ɩ wɛnɑ pɛɛlɑɑ nɑɑtosompɔɣɔlɑɣɑ. Ḿpʋ́ɣʋ́ pɛɛlɑɑ mpɛ pɑ polɑ lʋm luɣu sɩ pɑ suuliɣi pǝlonɑ nɑ pɑ cɑɑ tɔlɑ nyɔɔ. 
Pǝ tɑsɑɑ ɩlɛ, tiikilɑɑ nɑpǝlɩ pɑ kɔmɑɣɑlɛ nɑ pɑ́ tɔɣɔnɩ-wɛ. Moisi nɑ́ mpʋ ɩlɛnɑ ɩ́ sɛɛnɑ pɛɛlɑɑ mpɛ pɑ tɔɔ, nɑ pɑ kɑlǝkʋ nyɔɔ. 
Pɑ mǝlɑ tǝyɑɣɑ ɩlɛnɑ pɑ cɑɑ pɔɔsɩ-wɛ sɩ: Ɩsǝnɑɣɑ pǝ lɑpɑ nɑ sɑŋɑ ɩ́ kɔɔ lɔŋ kɛ mpʋ? 
Ntɛnɑ pɑ́ cɔ-ɩ sɩ: Icipiti tʋ nɔɣɔlʋ ɩ wɑɑsǝnɑ-tʋ. Hɑlǝnɑ ɩ́ lu tɑ́ kɑlǝkʋ kɛ lʋm nɑ kʋ́ nyɔɔ. 
Kɛlɛnɑ pɑ cɑɑ nɔɣɔ tǝkpɑʋ sɩ: Nɑ ɑpɑlʋ ɩnɩ ɩ wɛ le? Ɩ́ tɑ́ sʋʋnɑ-ɩ tǝyɑɣɑ suwe? Tɔʋ, ɩ́ polo nɑ ɩ́ yɑɑ-ɩ nɑ ɩ́ kɔɔ nɑ tɑ́ nɑ-ɩ tǝ tɔɣɔ. 
Ḿpʋ́ɣʋ́ Moisi tisɑɑ nɑ ɩ́ cɑɣɑ ɑpɑlʋ ɩnɩ ɩ tɛ. Hɑlǝnɑ ɩ́lɛ́ ɩ hɑ-ɩ ɩ pɛɛlɔ Sefolɑ nɑ ɩ́ lɑ́ ɑlʋ. 
Alʋ ɩnɩ ɩ lɑpɑ teu, ɩlɛnɑ ɩ́ lʋlɩ ɑpɑlʋpǝyɑɣɑ nɑ kɑ cɑɑ hɑ-kɛɣɛ hǝtɛ sɩ Kɛɛsɔm. Mɑcɔɔsɑɑ kɛ́ pɛlɛ pɑ yɑɑ mpʋ nɑ pɑ tɛ́ tɑɑ. 
Ḿpʋ́ɣʋ́ pǝ tɑɑŋɑ sɔsɔm, ɩlɛnɑ Icipiti wulɑʋ sɩ́. Yomle nɩɩwɑ Ɩsɛɣɛlɩ nyǝ́mɑ ɩlɛnɑ pɑ́ wiiki nɑ pɑ́ tekiɣi Ɩsɔ sɩ ɩ́ wɑɑsɩ-wɛ nɑ ɩ́lɛ́ ɩ nɩɩ. 
Nɑ ɩ́ tɔɔsɩ nɔɣɔ ŋkɑ ɩ kɑ sɩɩ pɑ cɑɑnɑɑ cɑɑnɑɑ Apǝlɑhɑm nɑ Ɩsɑɑkɑ nɑ Yɑkɔpʋ tɔ kɑ tɔɔ. 
Nɑ ɩ́ nyǝnɩ Ɩsɛɣɛlɩ nyǝ́mɑ nɑ ɩ́ pɑɑsǝnɑ pɑ tɔm. 
﻿Lɩɩʋ.
3.
Wɑɑtʋ ɩnɩ tɔ nɑ Moisi nɑ́ɑ́ tɔŋnɑ ɩ yǝtɩ Mɑtiyɑŋ kɔtʋlʋ Yetulo tɔlɑ tiikuɣu. Ḿpʋ́ɣʋ́ kʋyɑkʋ nɑkʋlɩ ɩ tiikɑɑ nɑ ɩ́ tɑlɑ Ɩsɔ pʋɣʋ ŋku pɑ yɑɑ sɩ Holɛpʋ tɔɣɔ wʋlɑɣɑ tɛtʋ wɑɑlɩ. 
Tǝnɑɣɑ Tɑcɑɑ tillu lɩɩ ɩ tɔɔ kɛ́ tiikɑ kʋlɔpɑɣɑ ŋkɑ kɑ mʋɣɩ kɔkɔ tɔ kɑ tɑɑ. Ɩ pɑɑsǝnɑ teu, ɩlɛnɑ ɩ́ nɑ́ sɩ kɔkɔ mʋɣɩ yɑ́ɑ́. Amɑ tiikɑ mɑɣɑmɑɣɑ ɩɩ nyɑkɩ. 
Ntɛnɑ ɩ́ tʋ́ ɩ tɑɑ sɩ ɩ kɑ́ kpǝtǝnɑ teu nɑ ɩ́ nɑ́ piti tɔm ntɩ sɩ ɩsǝnɑɣɑ pǝ lɑpɑ nɑ kɔkɔ mʋɣɩ tiikɑ nɑ kɑɑ nyɑkɩ. 
Ɩsɔ nɑwɑ sɩ ɩ cɑɑ kpǝtǝnɑʋ, ɩlɛnɑ ɩ́ yɑɑ kɔkɔ ŋkɛ kɑ tɑɑ sɩ: Moisi Moisi. Nɑ Moisi cɔ sɩ: Mɑ nɩɩwɑ. 
Mpʋɣʋlɛ Ɩsɔ tɔmɑ-ɩ sɩ: Tɑɑ kpǝtǝnɑ tiikɑ ŋkɛ yoo. Wɔɣɔsɩ nyɑ́ ntɑnkpɑlɑ. Mpi tɔ, Ɩsɔ tɛtʋ tɔɔ kɛ́ n sǝŋɑ mpʋ. 
Mɑɣɑlɛ nyɑ́ cɑɑnɑɑ cɑɑnɑɑ Apǝlɑhɑm nɑ Ɩsɑɑkɑ nɑ Yɑkɔpʋ pɑ Ɩsɔ. Sɔɣɔntʋ kpɑ Moisi, ɩlɛnɑ ɩ́ tɑkɩ ɩ ɩsɛntɔɔ sɩ ɩ́ tɑɑ nɑ Ɩsɔ. 
Ntɛnɑ Ɩsɔ tɔ sɩ: Mɑ nɑwɑ ɩsǝnɑ mɑ yǝlɑɑ tɔkɩ kʋnyɔŋ kɛ Icipiti tɔ. Pǝyǝle mɑ nɩɩwɑ wulɑ nnɑ pɑ ŋmɑkǝllɑɑ tʋɣʋ-wɛ tɔ. Mɑ nyǝmɑ́ pɑ wɑhɑlɑnɑɑ tɔɔ. 
Pǝ tɔɔ kɛ́ mɑ tiiwɑ sɩ mɑ cɛkɩ-wɛɣɛ Icipiti nyǝ́mɑ niŋ tɑɑ, nɑ mɑ́ ponɑ-wɛɣɛ tɛtʋ kʋpɑntʋ nti tǝ wɑlɑɑ nɑ tɔɣɔnɑɣɑ nɑ kʋpɑntʋ tǝnɑ tɔlɑ yem tǝhɔ tɔ tǝ tɑɑ. Kɑnɑɑŋ nyǝ́mɑ, nɑ Hiti nyǝ́mɑ, nɑ Amolii nyǝ́mɑ, nɑ Filiisi nyǝ́mɑ, nɑ Hifi nyǝ́mɑ, nɑ Yepusi nyǝ́mɑ, pɑ cɑɣɑnɑ tǝ tɑɑ. 
Mɑ nɩɩwɑ Ɩsɛɣɛlɩ nyǝmɑ wulɑ, pǝyele mɑ nɑwɑ yɑɑsi wei Icipiti nyǝ́mɑ ŋmɑkǝlǝɣǝnɑ-wɛ tɔ. 
Mpʋ tɔ, mɑ tiliɣi-ŋ Icipiti wulɑʋ tɛ́ sɩ ń polo nɑ ń lǝsɩ mɑ yǝlɑɑ Ɩsɛɣɛlɩ nyǝ́mɑ kɛ Icipiti tɑɑ. 
Mpʋɣʋlɛ Moisi cɔwɑ Ɩsɔ sɩ: Mɑɣɑlɛ ɑwe nɑ hɑlɩ mɑ́ɑ́ puki Icipiti wulɑʋ kiŋ sɩ mɑ lǝsǝɣɩ Ɩsɛɣɛlɩ nyǝ́mɑ kɛ Icipiti tɑɑ? 
Kɛlɛnɑ Ɩsɔ sɩ: Mɑɑ wɛɛ nyɑ́ wɑɑlɩ. Nɑ mpi n kɑ́ nyǝnɑ sɩ mɑ́ tiliɣinɑ-ŋ tɔɣɔlɛ sɩ, n kɑ́ lǝsɩ Ɩsɛɣɛlɩ nyǝ́mɑ kɛ Icipiti nɑ nyɑnɑ-wɛ ɩ́ kɔɔ nɑ ɩ́ sɛɛ-m pʋɣʋ kʋnɛ kʋ tɔɔ cǝnɛ. 
Ntɛnɑ Moisi sɩ: Pǝ wɛ teu, ye mɑ polɑɑ nɑ mɑ́ mɑɣɑnɑ-wɛ, nɑ mɑ́ heeli-wɛ sɩ pɑ cɑɑnɑɑ Ɩsɔ tilinɑ-m pɑ wɑɑlɩ. Ɩlɛ pɑɑ pɔɔsɩ-m nyɑ́ hǝtɛ, ɩlɛnɑ mɑ́ cɔ-wɛ suwe? 
Mpʋɣʋlɛ Ɩsɔ cɔ-ɩ sɩ: Mɑ hǝtɛ ntɛ́ Mɑwɛtɑm. Mpʋ tɔ, ń polɑɑ ɩlɛ n heeli-wɛ sɩ: Tɑmwɛɛlʋ tilinɑ-m mǝ wɑɑlɩ. 
Nɑ ń cuɣusi sɩ: Mǝ cɑɑnɑɑ cɑɑnɑɑ Apǝlɑhɑm nɑ Ɩsɑɑkɑ nɑ Yɑkɔpʋ pɑ Ɩsɔ Tɑcɑɑ tilinɑ-m mǝ wɑɑlɩ. Mɑ hǝtɛ ntɛ́, hɑlǝnɑ ɑntulinyɑ polo nɑ ɩ́ kʋlɩ. Hǝtɛ ntɛɣɛ yǝlɑɑ kɑ́ yɑɑkɩ-m pɑɑ wɑɑtʋ wei. 
Tɔʋ, polo pǝnɛntɑɑ nɑ ń koti Ɩsɛɣɛlɩ sɔsɑɑ nɑ ń heeli-wɛ sɩ: Mǝ cɑɑnɑɑ cɑɑnɑɑ Apǝlɑhɑm nɑ Ɩsɑɑkɑ nɑ Yɑkɔpʋ pɑ Ɩsɔ Tɑcɑɑ lɩɩ mɑ tɔɔ nɑ ɩ́ heeli-m sɩ ɩ nɑ-mɛ nɑ ɩ nyǝ́mɑ ɩsǝnɑ pɑ ŋmɑkǝlǝɣɩ-mɛ tɔ. 
Nɑ ɩ tʋ́ ɩ tɑɑ sɩ ɩ lǝsǝɣɩ-mɛɣɛ wɑhɑlɑ tɛtʋ tɑɑ cǝnɛ nɑ ɩ́ ponɑ-mɛɣɛ Kɑnɑɑŋ nyǝ́mɑ, nɑ Hiti nyǝ́mɑ, nɑ Amolii nyǝ́mɑ, nɑ Filiisi nyǝ́mɑ, nɑ Hifi nyǝ́mɑ, nɑ Yepusi nyǝ́mɑ pɑ tɛtʋ tɑɑ, timpi tɔɣɔnɑɣɑ nɑ kʋpɑntʋ tǝnɑ tɔlɑ yem tǝhɔ tɔ. 
Ye pɑ nɩɩ mpʋ pɑɑ mʋ-tǝɣɩ. Ɩlɛnɑ ń kpɑɣɑ-wɛ nɑ ɩ́ polo ɩ́ mɑɣɑnɑ Icipiti wulɑʋ nɑ ɩ́ heeli-ɩ sɩ Hepǝlɑ nyǝ́mɑ tɑ́, tɑ́ Ɩsɔ Tɑcɑɑ lɩɩ tɑ́ tɔɔ. Mpʋ tɔ, hɑ-tʋɣʋ mpɑɑʋ nɑ tǝ́ polo wʋlɑɣɑ tɛtʋ tɑɑ nɑ tǝ́ lɑpɩ-ɩ kɔtɑsɩ. Pɩɩ mɑɣɑnɑ ɩsɩɩ kʋyɛɛŋ tooso tɔntɛ. 
Mɑ nyǝmɑ́ sɩ ye pǝ tɑ hɑŋ wulɑʋ ɩ kɑɑ yele-mɛ nɑ ɩ́ tɛɛ. 
Pǝ tɔɔ kɛ́ mɑɑ hɔ Icipiti nyǝ́mɑ ŋkpɑŋŋ nɑ yɑɑsinɑɑ mpɑ too pɑ tɑ nɑtɑ tɔ nɑ hɑlɩ wulɑʋ tɔɣɔnɩ-mɛɣɛ kʋtɔɣɔnʋ nɑ ɩ́ tɛɛ. 
Hɑlɩ mɑ́ yele nɑ Icipiti nyǝ́mɑ lɑ-mɛɣɛ kʋpɑntʋ nɑ ɩ́ tɑɑ lɩɩ niŋ kɑkpɑsɩ. 
Pɑɑ Ɩsɛɣɛlɩ ɑlʋ wei ɩ kɑ́ sǝlǝmɩ Icipiti ɑlɑɑ mpɑ pɑ kɛ́ ɩ ɑsǝmɑɑ nɑ ɩ cɔlɔ nyǝ́mɑ tɔɣɔ nyǝɣǝtʋ kʋpɑntʋ wontu, nɑ wʋlɑ nyǝntʋ, nɑ wontu kʋsusuutu, nɑ ɩ́ tʋ́ mǝ piyɑ tɔɔ. Ḿpʋ́ɣʋ́ ɩ́ kɑ́ sʋsǝnɑ Icipiti nyǝ́mɑ kɛ kʋnyɔŋ. 
﻿Lɩɩʋ.
4.
Ḿpʋ́ɣʋ́ Moisi pɔɔsɑ Ɩsɔ Tɑcɑɑ sɩ: Nɑ ye ɩsɩɩ Ɩsɛɣɛlɩ nyǝ́mɑ tɑ tʋnɑ mɑ tɔm nɑ pɑ́ kisi-m nɩɩnɑʋ nɑ pɑ́ tɔ-m sɩ Tɑcɑɑ tɑ lɩɩ mɑ tɔɔ kɛ́ tiili se? 
Ntɛnɑ Tɑcɑɑ tɔmɩ-ɩ sɩ: Pepeɣe n tɔkɑ nyɑ́ niŋ tɑɑ? Mpʋɣʋlɛ sɩ: Kpɑ́tʋ́ɣʋ́. 
Kɛlɛnɑ Ɩsɔ sɩ: Pɛtɩ-kʋɣʋ ɑtɛ. Moisi pɛtɑ-kʋ, ɩlɛnɑ kʋ́ pǝsɩ tʋm. Tǝnɑɣɑ ɩ ŋmɑɑwɑ tǝyɑɣɑʋ. 
Ḿpʋ́ɣʋ́ Tɑcɑɑ heelɑ-ɩ sɩ: Siisi nɑ ń kpɑ ɩ sukɑ tɑɑ. Moisi siisɑɑ nɑ ɩ kpɑ tʋm ɩnɩ tǝcɑʋ, ɩlɛnɑ tʋm tɑɣɑnɩ kpɑ́tʋ́ɣʋ́ kɛ pǝsʋɣʋ kɛ ɩ niŋ tɑɑ. 
Ɩlɛnɑ Ɩsɔ sɩ: Mpi n kɑ́ hʋlǝnɑ Ɩsɛɣɛlɩ nyǝ́mɑ sɩ pɑ cɑɑnɑɑ Apǝlɑhɑm nɑ Ɩsɑɑkɑ nɑ Yɑkɔpʋ pɑ Ɩsɔ Tɑcɑɑ mɑ́ mɑ lɩɩ nyɑ́ tɔɔ tɔɣɔlɛ. 
Ḿpʋ́ɣʋ́ Ɩsɔ tɑsɑ Moisi kɛ heeluɣu sɩ: Nyǝkɩ nyɑ́ niŋ kɛ nyɑ́ lɑŋlɛ tɑɑ kɛ́ nyɑ́ toko tɛɛ. Moisi nyǝkɑ ɩ niŋ kɛ mpʋ nɑ ɩ́ kʋsɩ-ɩ, ɩlɛ ɩ tutɑ tɔnʋɣʋ tɔɔ ɑsilimɑ kʋtɔŋ wɑɑsɑ ɩ niŋ tǝnɑɣɑlɛ nɑ ɩ́ sɛɛwɑ tǝhɑii. 
Kɛlɛnɑ Ɩsɔ sɩ: Mǝlǝnɑ nyɑ́ niŋ kɛ nyɑ́ lɑŋlɛ tɑɑ. Moisi kɔmɑ nɑ ɩ́ kʋsɩ ɩ niŋ ɩlɛ ɩ mǝlɑɑ kɛlɛ tǝmɑmmɑm ɩsɩɩ ɩ kɑ wɛʋ tɔ. 
Mpʋɣʋlɛ Tɑcɑɑ tɔmɑ sɩ: Ye Ɩsɛɣɛlɩ nyǝ́mɑ tɑ tʋnɑ-ŋ, nɑ ń kisi nɑ ń lɑ piti tǝmlɛ kɑncɑɑlɑɣɑ nyǝntɛ nɑ pɑ́ tɑ́ mʋ nyɑ́ tɔm. Ń lɑpɑ nɑɑlɛ nyǝntɛ tǝnɛ ɩsɩɩ pɑ mʋ-tɩ. 
Ye pǝ kpɛŋnɑ piti tǝmɑ ɑnɛ ɑ nɑɑlɛ nɑ pɑ́ kɑ́ nyʋɣʋ nɑ pɑ́ kisiɣi nyɑ́ tɔm nɑ pɑɑ nɩɩkǝnɑ-ŋ, ɩlɛ ń cosi Nili pɔɣɔ lʋm nɑ ń pǝlɩ-wǝɣɩ tɛtʋ tɔɔ nɑ pǝ́ pǝsɩ cɑlǝm. 
Ḿpʋ́ɣʋ́ Moisi sɩ: Pǝ kɑɑ lɑ, mɑ tɑ nyɩ yɔɣɔtɑɣɑ. Pɑɑ hɑtoo n cɑɑlɑ-m yɔɣɔtǝnɑʋ tɔ mɑ tɑɑ nyɩ yɔɣɔtʋɣʋ. Pɑɑ nɑ nɔɔnɔɔ ɩsǝntɔ kʋlʋmtʋ ntǝɣɩ, pǝ tɑ lɑɣɑsɩ. 
Kɛlɛnɑ Ɩsɔ nɔɣɔ tǝkpɑʋ sɩ: Pǝ tɑɣɑ mɑ tʋnɑ yʋlʋ kɛ nɔɣɔ tɑɑ? Nɑ ye mɑ nɔkɑɑ mɑ lɑpɩ-ɩ kɑmumukɑ yɑɑ ntɑm. Pǝyele mɑ́ nɔkɑɑ mɑ yele nɑ ɩ́ nɑɑkɩ yɑɑ ɩ́ yʋlʋmɩ. 
Mpʋ tɔ, tɛɛ nɔɔnɔɔ. Mɑɑ wɛɛ nyɑ́ wɑɑlɩ nɑ mɑɑ tʋ́ nyɑ́ nɔɣɔ tɑɑ kɛ́ tɔm pee wenɑ n kɑ́ yɔɣɔtɩ tɔ. 
Mpʋɣʋlɛ Moisi sɩ: Hɑɩ, Tɑcɑɑ, mɑ kpɑ nyɑ́ yule, tili wei n cɑɑ tɔ, yele mɑ tɔm. 
Tǝnɑɣɑlɛ Moisi tɔm lɑpɑ Tɑcɑɑ kɛ pɑ́ɑ́nɑ́ nɑ ɩ́ tɔmɩ-ɩ sɩ: Nyɑ́ tɑɑlʋ Lefii tʋ Alɔŋ wɛɛ. Hɑlɩ ɩ́lɛ́ ɩ tɩɩ lɩɩnɑ ntɛɣɛ nyɑ́ sǝŋʋɣʋ, nɑ ɩ́ loosɑ-ŋ ɩ lɑŋhʋlʋmlɛ kɑ́ wɛɛ sɔɣɔntʋ. 
N kɑ́ tɛlǝsɩ-ɩ nti nti ɩ kɑ́ yɔɣɔtǝɣɩ tɔ. Nɑ mɑ́ɑ́ wɛɛ mǝ wɑɑlɩ nɑ mɑ́ hʋ́lɩ́-mɛɣɛ mǝ kʋlɑpǝlɛ. 
Nyɑ́ pǝsɑ ɩsɩɩ Ɩsɔ kɛlɛ, nɑ ń tɛlǝsǝɣɩ-ɩ nti ɩ kɑ́ heeliɣi sɑmɑɑ nɑ nyɑ́ nɔɣɔ tɔ. 
Tɔkɩ nyɑ́ kpɑ́tʋ́ɣʋ́ kɛ nyɑ́ niŋ tɑɑ nɑ ń lɑkǝnɑ-kʋɣʋ piti tǝmɑ. 
Ḿpʋ́ɣʋ́ Moisi mǝlɑ ɩ yǝtɩ Yetulo cɔlɔ nɑ ɩ́ heeli-ɩ sɩ: Mɑ mǝlǝɣɩ Icipiti nɑ mɑ́ nɑ́ Ɩsɛɣɛlɩ nyǝ́mɑ ɑlɑɑfǝyɑ. Ntɛnɑ ɩ́lɛ́ sɩ pǝ wɛ teu, polo. 
Ḿpʋ́ɣʋ́ Tɑcɑɑ heelɑ Moisi kɛ Mɑtiyɑŋ tɛtʋ tɑɑ tǝnɑ sɩ: Tɑɑ nyɑnɑ Icipiti mǝlʋɣʋ. Mpi tɔ, mpɑ pɑ lʋkɑɣɑ-ŋ kʋɣʋ tɔ pɑ sǝpɑ pɑ tǝnɑ. 
Ɩlɛnɑ Moisi cɑɣɑsɩ ɩ ɑlʋ nɑ ɩ piyɑ kɛ kpɑŋɑsɩ nɑ pɑ́ tɛɛ Icipiti, nɑ ɩ́ tɔkɑ kpɑ́tʋ́ɣʋ́ ŋku Ɩsɔ kɑ heelɑ-ɩ sɩ ɩ́ kpɑɣɑ tɔɣɔ ɩ niŋ tɑɑ. 
Ɩlɛnɑ Tɑcɑɑ tɑsɑ-ɩ heeluɣu sɩ: Mɑ hɑ-ŋ toŋ sɩ ye n tɑlɑ Icipiti, n lɑ piti tǝmɑ ɑnɩ ɑ tǝnɑ nɑ Icipiti wulɑʋ nɑ́. Amɑ mɑɑ tʋ-ɩ lɑŋkpɩɩsǝŋ nɑ ɩ kɑɑ yele Ɩsɛɣɛlɩ nyǝ́mɑ nɑ pɑ́ tɛɛ. 
Nɑ ń heeli-ɩ sɩ mɑɣɑ Ɩsɔ Tɑcɑɑ kɛ́. Ɩsɛɣɛlɩ nyǝ́mɑ wɛ kɛ́ ɩsɩɩ mɑ ɑpɑlʋ pǝyɑɣɑ kɑncɑɑlɑɣɑ nyǝŋkɑ. 
Timpi mɑ tɔmɑ sɩ ɩ́ yele mɑ kɑncɑɑlɑɣɑ pǝyɑɣɑ nɑ kɑ́ polo kɑ́ sɛɛ-m nɑ ɩ́ kisi tɔ, pǝ tɔɔ kɛ́ mɑɑ kʋ́ ɩnɩ ɩ ɑpɑlʋ pǝyɑɣɑ kɑncɑɑlɑɣɑ nyǝŋkɑ. 
Ḿpʋ́ɣʋ́ Moisi pɑ sʋʋ tiiliɣi ɑhoo nɑɑlɩ. Ɩlɛnɑ Ɩsɔ kpipi-ɩ sɩ ɩ kʋɣɩ. 
Tǝnɑɣɑlɛ ɩ ɑlʋ Sefolɑ kpɑɣɑ kpɑntɑnyɑɑlʋɣʋ nɑ ɩ́ pɛlɩ pǝyɑɣɑ hǝnnɔɣɔ nɑ ɩ́ tokinɑ-kɛɣɛ Moisi tɛɛ nɑ ɩ́ tɔ sɩ: N kɛ-m cɑlǝm ɑpɑlʋ kɛ́. Pɛlʋɣʋ tɔm kɛ Sefolɑ yɔɣɔtǝnɑ mpʋ. Ɩlɛnɑ Ɩsɔ yele Moisi. 
Ḿpʋ́ɣʋ́ Ɩsɔ heelɑ Alɔŋ sɩ ɩ́ sǝŋ Moisi kɛ wʋlɑɣɑ tɛtʋ tɑɑ. Alɔŋ tɛɛwɑ ɩlɛnɑ ɩ́ suli ɩ neu Moisi kɛ Ɩsɔ pʋɣʋ kiŋ, nɑ pɑ́ kpi tǝmɑ nɑ pɑ́ sɛɛ tǝmɑ. 
Nɑ Moisi nɑ́ɑ́ kɛɛsɩ-ɩ tɔm nti Ɩsɔ heelɑ-ɩ nɑ piti tǝmɑ nnɑ ɩ kɑ hʋlɑ-ɩ tɔ. 
Ntɛnɑ pɑ nɑɑlɛ pɑ́ tǝŋ tǝmɑ nɑ pɑ́ polo Icipiti nɑ pɑ́ koti Ɩsɛɣɛlɩ sɔsɑɑ. 
Ḿpʋ́ɣʋ́ Alɔŋ kɛɛsɑ-wɛɣɛ nti nti Ɩsɔ kɑ heelɑ Moisi tɔ, nɑ pɑ́ lɑ́ piti tǝmɑ ɑnɩ nɑ Ɩsɛɣɛlɩ nyǝ́mɑ nɑ́. 
Pɛlɛ pɑ nɑ́ mpʋ, ɩlɛnɑ pɑ́ tisi sɩ Ɩsɔ lɑkǝnɑ. Pɑ cɛkǝnɑɑ sɩ Ɩsɔ nɑwɑ pɑ kʋnyɔntɔɣɔlɛ kɛ́ nɑ ɩ́ kɔɔ sɩ ɩ́ wɑɑsɩ-wɛ. Ɩlɛnɑ pɑ́ hǝntɩ-ɩ ɑtɛ nɑ pɑ́ sɛɛ-ɩ. 
﻿Lɩɩʋ.
5.
Pǝlɛ pǝ wɑɑlɩ kɛ́ Moisi nɑ Alɔŋ pɑ polɑ Icipiti wulɑʋ tɛ́ nɑ pɑ́ heeli-ɩ sɩ: Ɩsɛɣɛlɩ nyǝ́mɑ tɑ, tɑ́ Ɩsɔ Tɑcɑɑ sɩ tǝ́ heeli-ŋ sɩ ń yele-tʋ nɑ tǝ́ polo pooluŋ nɑ tǝ́ lɑpɩ-ɩ tǝmlɛ pǝyɑɣɑ nɑkǝlɩ. 
Tǝnɑɣɑlɛ Icipiti wulɑʋ nɔɣɔ tǝkpɑʋ sɩ: Aweɣe Ɩsɔ Tɑcɑɑ ye? Mɑ tɑ nyɩ pʋntʋ. Ɩlɛ mɑ fɛɩ sɩ mɑ nɩɩkɩ ɩ tɔm nɑ mɑ́ yele Ɩsɛɣɛlɩ nyǝ́mɑ sɩ pɑ́ polo tiili. 
Mpʋɣʋlɛ Moisi nɑ Alɔŋ pɑ cɔwɑ sɩ: Hepǝlɑ nyǝ́mɑ tɑ́, tɑ́ Ɩsɔ Tɑcɑɑ lɩɩnɑ tɑ́ tɔɔ nɑ ɩ́ heeli-tʋɣʋ mpʋ. Pǝ tɔɔ tɔ yele-tʋ nɑ tǝ́ tɔ́ kʋyɛɛŋ tooso nɑ tǝ́ polo pooluŋ nɑ tǝ́ lɑ́ kɔtɑsɩ. Ye pǝ tɑɣɑ mpʋ ɩ kɑ́ kʋ-tʋ nɑ kʋtɔŋ yɑɑ yoou. 
Ḿpʋ́ɣʋ́ wulɑʋ holinɑ Moisi nɑ Alɔŋ sɩ: Mɛ, pepe tɔɔ kɛ́ ɩ́ tʋsǝɣɩ Ɩsɛɣɛlɩ nyǝ́mɑ sɩ pɑ́ yele pɑ tǝmɑ ye? Mɩɩ mǝlɩ mǝ nyǝnɑ tɑɑ. 
Nɔɔnɔɔ tɑɑ yǝlɑɑ pɑnɛ pɑ hukɑɑ kɛ́ ɩsɩɩ pɑ tǝmɑ kɑ polo ɩsɛntɑɑ, ɩlɛnɑ ɩ́ cɑɑkɩ sɩ ɩ́ mǝŋnɑ-yɛɣɛ wɑɑlɩ yɛɛ? 
Kʋyɑkʋ ŋkʋɣʋ Icipiti wulɑʋ heelɑ Icipiti nyǝ́mɑ mpɑ pɑ kɛ́ wɑhɑlɑ tǝmɑ feŋlɑɑ sɔsɑɑ tɔ, nɑ mpɑ pɑ kɛ́ feŋlɑɑ sǝkpemɑ kɛ Ɩsɛɣɛlɩ nyǝ́mɑ tɑɑ tɔ 
sɩ: Ɩ́ tɑɑ tɑsɑ-wɛɣɛ pilikinɑɑ kɑsɑɑlokɑ cɛlʋɣʋ kɛ fɑɑlɑɑ. Pɑ mɑɣɑmɑɣɑ pɑɑ pukinɑ nɑ pɑ́ kʋŋ. 
Pǝ́cɔ́ pǝ fɛɩ sɩ pɑ pikilinɑɑ ɩ́ sɛkɩ ɩsɩɩ pɑ tɩɩ ŋmɑɑkɩ tɔ. Felentunɑɑ kɛ-wɛɣɛ. Pǝ tɔɔ kɛ́ pɑ kɔmɑ mɑ kiŋ sɩ mɑ́ hɑ-wɛɣɛ mpɑɑʋ nɑ pɑ́ polo pɑ́ lɑ́ pɑ Ɩsɔ kɛ́ kɔtɑsɩ. 
Ɩ́ tʋ-wɛɣɛ tǝmɑ toŋ nyǝnɑ. Ɩlɛ pɑ kɑɑ hiki tɑpɑsopǝle sɩ pɑ́ pɑɑsǝɣǝnɑ pɑ pɔpɔtʋ tɔmnɑɑ mpɛ. 
Ḿpʋ́ɣʋ́ feŋlɑɑ sɔsɑɑ nɑ sǝkpemɑ pɑ lɩɩ Icipiti wulɑʋ tɛ́ nɑ pɑ́ polo pɑ heeli Ɩsɛɣɛlɩ nyǝ́mɑ sɩ: Wulɑʋ sɩ, tǝ́ tɑɑ tɑsɑ-mɛɣɛ kɑsɑɑlokɑ cɛlʋɣʋ. 
Sɩ mǝ mɑɣɑmɑɣɑ ɩ́ kɑ́ yɛlǝnɑ nɑ ɩ́ kʋ́. Pǝyele mǝ pilikinɑɑ kɑɑ sɛkɩ ɩsɩɩ ɩ́ tɩɩ ŋmɑɑkɩ tɔ. 
Mpʋ pǝ yelinɑ nɑ Ɩsɛɣɛlɩ nyǝ́mɑ yɑ Icipiti tɛtʋ tɑɑ sɩ pɑ́ kʋŋ kɑsɑɑlokɑ. 
Nɑ feŋlɑɑ sɔsɑɑ nɑ́ɑ́ cɑɑlǝɣɩ-wɛ nɑ toŋ sɩ pǝ wɛɛ sɩ pɑ́ tɛŋ pɑɑ ɩfemle nte tǝ pilikinɑɑ kɛ teitei, ɩsɩɩ too pɑɑ cɛlɑɣɑ-wɛɣɛ kɑsɑɑlokɑ kɛ kʋcɛlʋ tɔ. 
Hɑlǝnɑ feŋlɑɑ sɔsɑɑ mpɛ pɑ́ mɑkɩ sǝkpemɑ mpɑ pɑɑ kpɑwɑ Ɩsɛɣɛlɩ nyǝ́mɑ tɑɑ tɔ. Sɩ pepe tɔɔ kɛ́ nɔɔnɔɔ sɑmɑɑ ɩɩ lɑkɩ pilikinɑɑ, nɑ pǝ́ tɑkɩ ɩsɩɩ too pɑɑ sɩɩʋ tɔ. 
Ḿpʋ́ɣʋ́ feŋlɑɑ sǝkpemɑ mpɛ pɑ polɑ Icipiti wulɑʋ kiŋ sɩ pɑ hʋ́lǝ́ɣɩ́-ɩ pɑ wɑhɑlɑ nɑ pɑ́ wiinɑ-ɩ sɩ: Hɑɩ, tɑ́ cɑɑ, pepe tɔɔ kɛ́ n nɑɑsǝɣɩ-tʋɣʋ mpʋ? 
Nyǝnɩ, ɑnɩ tɑ́ mɑɣɑmɑɣɑ tǝ kʋŋnɑ tɑ́ kɑsɑɑlokɑ. Pǝyele pɑ cɑɑlǝɣɩ-tʋ sɩ tɑ́ pilikinɑɑ ɩ́ tɑɑ sɛkɩ ɩsɩɩ tɩɩ ŋmɑɑkɑɣɑ tɔ. Pǝ́cɔ́ pɑ tɔŋnɑ-tʋɣʋ mɑpʋ ntɔ. Nyɑ́ yǝlɑɑ tɔm sǝpɑɣɑ. 
Tǝnɑɣɑlɛ Icipiti wulɑʋ nɔɣɔ tǝkpɑʋ sɩ: Ɩ́ kɛ́ felentunɑɑ kpitikpitinɑɑ kɛ́, pǝ mɑɣɑmɑɣɑ pǝ tɔɔ kɛ́ ɩ́ wɑɑkǝnɑ sɩ ɩ́ puki Ɩsɔ kɛ́ kɔtɑɣɑ lɑpʋ. 
Ɩ́ kʋlɩ nɑ ɩ́ tɛɛ mǝ tǝmɑ tɑɑ. Nɔɣɔlʋ kɑɑ cɛlɑ-mɛɣɛ kɑsɑɑlokɑ kɛ fɑɑlɑɑ. Pǝyele ɩ́ kɑ́ ŋmɑ́ pilikinɑɑ kɛ teitei kɛ́ ɩsɩɩ ɩ́ tɩɩ ŋmɑɑkɩ tɔ. 
Ḿpʋ́ɣʋ́ feŋlɑɑ mpɛ pɑ lɑŋɑ́ wɑkǝlɑɑ. Mpi tɔ, pɑ heelɑ-wɛ sɩ pɑɑ ŋmɑɑkɩ pilikinɑɑ kɛ pɑɑ ɩfemle nteɣe tǝcʋŋŋ ɩsɩɩ pɑɑ sɩɩwɑ tɔ. 
Mpɛ pɑ lɩɩkɑɣɑ ɩlɛ pɑ mɑɣɑnɑ Moisi nɑ Alɔŋ pɑ tɑŋɑ-wɛɣɛlɛ. 
Ɩlɛnɑ pɑ́ tʋʋ pɛlɛ sɩ: Ɩsɔ kɑ́ kpɑtɩ mǝ yule tɔɔ kɛ́ kpɑɑkpɑɑlɛ. Mpi tɔ, mǝ lɑpǝnɑ nɑ Icipiti wulɑʋ nɑ ɩ wɑɑlɩ nyǝ́mɑ pɑ luɣu lɩɩ-tʋ. Mǝ tekinɑ tɑ́ luɣu sɩ pɑ́ lɛntɩ. 
Ḿpʋ́ɣʋ́ Moisi tɑsɑ Tɑcɑɑ kɛ sǝlǝmʋɣʋ tɔtɔ sɩ: Hɑɩ, Tɑcɑɑ, pepe tɔɔ kɛ́ n lɑkɩ nyɑ́ yǝlɑɑ tɑɣɑ ɩsɑɣɑtʋ? Nɑ pepe tɔɔ kɛ́ n tɩɩ tilɑ-m pɑ wɑɑlɩ? 
Hɑtoo kʋyɑŋku mɑ heelɑ Icipiti wulɑʋ kɛ nyɑ́ tɔm tɔ, ɩ sɔɔsɑ Ɩsɛɣɛlɩ nyǝ́mɑ kɛ wɑhɑlɑ kɛ́. Pǝyele nyɑ́ sumɑ, nn lʋkɩ sɩ ń wɑɑsɩ-wɛ. 
﻿Lɩɩʋ.
6.
Ḿpʋ́ɣʋ́ Tɑcɑɑ cɔwɑ Moisi sɩ: N kɑ́ nɑ́ ɩsǝnɑ mɑɑ lɑ Icipiti wulɑʋ tɔ. Toŋ kɛ mɑɑ lɑnɑ-ɩ nɑ ɩ́ yele-mɛ nɑ ɩ́ tɛɛ. Hɑlɩ ɩ mɑɣɑmɑɣɑ ɩ kɑ́ tɩɩ tɔɣɔnnɑ-mɛɣɛ ɩ tɛtʋ tɑɑ sɩ ɩ́ tɛɛ lɔŋ nɑ ɩ́ wɛsɩ-ɩ. 
Ɩlɛnɑ Ɩsɔ tɑsɑ Moisi kɛ heeluɣu sɩ: Mɑ kɛ́ Tɑcɑɑ kɛ́. 
Hɑlɩ mɑ hʋlɑ́ mɑ tǝɣɩ Apǝlɑhɑm nɑ Ɩsɑɑkɑ nɑ Yɑkɔpʋ sɩ mɑɣɑlɛ Ɩsɔ Tomɑ tǝnɑ tʋ. Amɑ pɑ tɑ nyɩ sɩ mɑ hǝtɛ tɔtɔɣɔlɛ Mɑwɛtɑm. 
Mɑ nɑ-wɛ tǝ pɛɛlɑ nɔɣɔ nɑ mɑ́ sɩɩ-wɛ sɩ mɑɑ hɑ-wɛɣɛ Kɑnɑɑŋ tɛtʋ nti tǝ tɑɑ pɑ cɑɣɑ cɑɣɑlʋtʋ kɛ ɩsǝntɔ tɔ. 
Pǝnɛntɛ mɑ nɩɩ yomle nte Icipiti nyǝ́mɑ tʋɣɩ-wɛ nɑ pɑ́ wiiki tɔ. Hɑlǝnɑ pǝ́ tɔɔsɩ-m nɔɣɔ ŋkɑ mɑ nɑ-wɛ tɩɩ pɛɛlɑɑ tɔ. 
Pǝ tɔɔ kɛ́ mɑ tʋ Moisi sɩ ɩ́ heeli-mɛ sɩ mɑɣɑlɛ Tɑcɑɑ. Mɑɑ cɛ-mɛɣɛ mǝ yomle nɑ mǝ wɑhɑlɑ tǝmɑ tɑɑ nɑ mɑ́ wɑɑsɩ-mɛ. Nɑ mɑ hɔ́ Icipiti nyǝ́mɑ ŋkpɑŋʋɣʋ nɑ mɑ toŋ sɔsɔɔŋ. 
Mɑɑ nyǝnɩ-mɛɣɛ mɑ yǝlɑɑ nɑ mɩ́ɩ́ nyǝnɩ mɑɣɑ mǝ Ɩsɔ. Wɑɑtʋ ɩnǝɣɩ ɩ kɑ́ nyɩ sɩ mǝ Ɩsɔ Tɑcɑɑ mɑ́ mɑ hɛtǝɣǝnɑ-mɛɣɛ Icipiti nyǝ́mɑ wɑhɑlɑ tǝmɑ ɑnɩ ɑ tɑɑ. 
Pǝlɛ pǝ wɑɑlɩ mɑɑ ponɑ-mɛɣɛ tɛtʋ nti mɑɑ sɩɩ Apǝlɑhɑm nɑ Ɩsɑɑkɑ nɑ Yɑkɔpʋ kɛ nɔɣɔ nɑ tuunɑʋ sɩ mɑɑ hɑ-mɛ nɑ tǝ́ pǝsɩ mǝ nyǝntʋ tɔ tǝ tɑɑ. Mpi tɔ, mɑɣɑ Tɑcɑɑ kɛ́. 
Ḿpʋ́ɣʋ́ Moisi kpɑɣɑ tɔm ntɩ nɑ ɩ́ tɛlǝsɩ Ɩsɛɣɛlɩ nyǝ́mɑ ɩlɛnɑ pɑ́ kisi tǝ mʋɣʋ. Mpi tɔ, pɑ yomle tǝmɑ kǝlɑ-wɛɣɛ pɩɩʋ. 
Ɩlɛnɑ Tɑcɑɑ tɑsɑ Moisi kɛ heeluɣu sɩ: 
Polo Icipiti wulɑʋ kiŋ nɑ ń heeli-ɩ sɩ pǝ wɛɛ sɩ ń yele Ɩsɛɣɛlɩ nyǝ́mɑ nɑ pɑ́ lɩɩ nyɑ́ tɛtʋ tɑɑ. 
Ntɛnɑ Moisi nɔɣɔ tǝkpɑʋ sɩ: Ɩsɛɣɛlɩ nyǝ́mɑ mɑɣɑmɑɣɑ nɑ́ tɑ́ nɩɩnɑ-m kɑcɑŋfɑnɑ Icipiti wulɑʋ? Hɑlɩ mɑɑ tɩɩ pǝsǝɣɩ yɔɣɔtɑɣɑ kɛ ɩsǝntɔ tɔ, pǝ tɩɩ tɛɛsɑɑ kɛlɛ. 
Kɛlɛnɑ Tɑcɑɑ tʋ Moisi nɑ Alɔŋ sɩ: Ɩ́ polo mǝ nɑɑlɛ nɑ ɩ́ mɑɣɑnɑ Ɩsɛɣɛlɩ nyǝ́mɑ nɑ Icipiti wulɑʋ nɑ ɩ́ heeli-wɛ sɩ, pǝ wɛɛ sɩ Ɩsɛɣɛlɩ nyǝ́mɑ ɩ́ lɩɩ Icipiti tɑɑ. 
Ɩsɛɣɛlɩ nyǝ́mɑ lʋlʋŋ loosi nyǝ́mɑ cɔsɔnɑɑ hǝlɑ ntɔ. Yɑkɔpʋ pǝyɑlʋ kɑncɑɑlɑɣɑ nyǝŋ Lupɛŋ pǝyɑlɑɑ ntɛ́ Hɑnɔkɩ nɑ Pɑlu nɑ Hɛsǝlɔŋ nɑ Kɑɑmi, pɛlɛɣɛlɛ Lupɛŋ lʋlʋɣʋ loosi nyǝ́mɑ cɔsɔnɑɑ. 
Simiyɔŋ ɩ́lɛ́ ɩ pǝyɑlɑɑ ntɛ́, Yemuwɛlɩ, nɑ Yɑmɛŋ, nɑ Ohɑtɩ, nɑ Yɑkɛŋ, nɑ Sohɑɑ, nɑ Sɑwuli. Ɩ ɑlʋ Kɑnɑɑŋ nyǝŋ lʋlǝnɑ-ɩ ɩ pǝyɑlʋ kɑntǝkɑɣɑ nyǝŋ ɩnɛ. Simiyɔŋ lʋlʋɣʋ loosi nyǝ́mɑ cɔsɔnɑɑ ntɛ́. 
Lefii pǝyɑlɑɑ mpɑ pɑ kɛ́ ɩ lʋlʋɣʋ loosi nyǝ́mɑ cɔsɔnɑɑ tɔ pɑ wɛ yǝlɑɑ tooso kɛ́. Pɑ hǝlɑ ntɛ́ Kɛɛsɔŋ, nɑ Kehɑtɩ, nɑ Melɑli. Lefii ɩnɩ ɩ lʋlʋɣʋ pɩɩsɩ ntɛ́ nɩɩnʋwɑ nɑ hiu nɑ nɑɑnʋwɑ nɑ nɑɑtosompɔɣɔlɑɣɑ (137). 
Kɛɛsɔŋ pǝyɑlɑɑ ntɛ́ Lipini nɑ Simeyi, pɛlɛɣɛlɛ Kɛɛsɔŋ lʋlʋɣʋ loosi nyǝ́mɑ cɔsɔnɑɑ. 
Kehɑtɩ ɩ́lɛ́ ɩ pǝyɑlɑɑ ntɛ́, Amǝlɑm, nɑ Ɩsɑɑ, nɑ Hepǝlɔŋ, nɑ Usiyɛlɩ. Kehɑtɩ lʋlʋɣʋ pɩɩsɩ ntɛ́ nɩɩnʋwɑ nɑ hiu nɑ nɑɑnʋwɑ nɑ tooso (133). 
Melɑli ɩ́lɛ́ ɩ pǝyɑlɑɑ ntɛ́ Mɑlii nɑ Musi. Pɛlɛɣɛlɛ Lefii nyǝ́mɑ lʋlʋŋ loosi nyǝ́mɑ cɔsɔnɑɑ. 
Amǝlɑm ɩ́lɛ́ ɩ kpɑɣɑ ɩ cɑɑ neu Yɔkǝpɛtɩ kɛ́ nɑ ɩ́ lʋlɩ-ɩ ɑpɑlʋpiyɑ kɛ nɑɑlɛ, Alɔŋ nɑ Moisi. Amǝlɑm ɩnɩ ɩ lʋlʋɣʋ pɩɩsɩ ntɛ́ nɩɩnʋwɑ nɑ hiu nɑ nɑɑnʋwɑ nɑ nɑɑtosompɔɣɔlɑɣɑ (137). 
Ɩsɑkɑɑ ɩ́lɛ́ ɩ pǝyɑlɑɑ ntɛ́ Kolee, nɑ Nekɛfɩ, nɑ Sikǝli. 
Usiyɛlɩ pǝyɑlɑɑ ntɛ́ Mikɑyɛɛlɩ, nɑ Ilisɑfɑŋ, nɑ Sitili. 
Aminɑtɑpɩ pɛɛlɔ Ɩlisepɑ wei ɩ kɛ́ Nɑsɔŋ neu tɔɣɔ Alɔŋ kpɑɣɑɑ nɑ ɩ́ lʋlɩ Nɑtɑpɩ, nɑ Apihu, nɑ Ɩlɑsɑɑ, nɑ Itɑmɑɑ. 
Kolee ɩ́lɛ́ ɩ pǝyɑlɑɑ ntɛ́ Asii, nɑ Ɩlikɑnɑ, nɑ Apiyɑsɑfɩ. Pɛlɛɣɛlɛ Kolee lʋlʋɣʋ loosi nyǝ́mɑ cɔsɔnɑɑ. 
Putiyɛlɩ pɛɛlɔ nɔɣɔlʋ kɛ Alɔŋ pǝyɑlʋ Ɩlɑsɑɑ nɑ́ kpɑɣɑɑ nɑ ɩ́lɛ́ ɩ́ lʋlɩ Pɛŋhɑsɩ. Lefii lʋlʋɣʋ nyǝ́mɑ loosi nyǝ́mɑ cɔsɔnɑɑ hǝlɑ ntɛ́. 
Nɑ Alɔŋ nɑ Moisi mpɛɣɛ Tɑcɑɑ tɔmɑ sɩ pɑ́ lǝsɩ Ɩsɛɣɛlɩ nyǝ́mɑ kɛ Icipiti tɑɑ kɛ́ nɔɣɔ kʋlʋmɑɣɑ. 
Mpɛ ɩnɩ pɑ tɛlǝsǝnɑ Icipiti wulɑʋ kɛ nti Ɩsɔ yɔɣɔtɑɑ sɩ ɩ́ yele Ɩsɛɣɛlɩ nyǝ́mɑ nɑ pɑ́ lɩɩ ɩ tɛtʋ tɑɑ tɔ. 
Ḿpʋ́ɣʋ́ kʋyɑkʋ nɑkʋlɩ Ɩsɔ yɔɣɔtǝnɑ Moisi kɛ Icipiti tɛtʋ tɑɑ nɑ ɩ́ heeli-ɩ sɩ: 
Mɑ kɛ́ Tɑcɑɑ kɛ́, polo ń heeli Icipiti wulɑʋ kɛ tǝ tǝnɑ nti mɑ yɔɣɔtǝnɑ mɑ nɔɣɔ tɔ. 
Mpʋɣʋlɛ Moisi cɔ-ɩ sɩ: Icipiti wulɑʋ kɑɑ nɩɩnɑ-m. Mpi tɔ, mɑ tɑ nyɩ yɔɣɔtɑɣɑ kɛ pɑɑ pǝcɔ pǝcɔ. 
﻿Lɩɩʋ.
7.
Ḿpʋ́ɣʋ́ Tɑcɑɑ heelɑ Moisi sɩ: Mɑɑ tʋ-ŋ toŋ sɔsɔɔŋ nɑ ń pǝsɩ ɩsɩɩ Ɩsɔ kɛ́ Icipiti wulɑʋ ɩsɛntɑɑ nɑ Alɔŋ nɑ́ɑ́ tɛlǝsǝɣɩ-ɩ nyɑ́ tɔm. 
N kɑ́ kɛɛsɩ Alɔŋ kɛ tǝ tǝnɑ nti mɑ́ɑ́ heeli-ŋ tɔ, nɑ ɩ́lɛ́ ɩ́ tɛlǝsɩ-tǝɣɩ Icipiti wulɑʋ sɩ ɩ́ yele Ɩsɛɣɛlɩ nyǝ́mɑ nɑ pɑ́ lɩɩ ɩ tɛtʋ tɑɑ. 
Pɑɑ nɑ mpʋ tɔ, mɑɑ lɑ Icipiti wulɑʋ kɛ lɑŋkpɩɩsǝŋ. Pɑɑ nɑ piti tǝmɑ nɑ kʋhʋlʋm mpi pǝ tǝnɑ mɑɑ lɑ Icipiti tɑɑ tɔ, 
ɩ kɑɑ nɩɩnɑ-mɛ. Hɑlɩ wɑɑtʋ ɩnǝɣɩ mɑɑ nyǝŋsɩ Icipiti nyǝ́mɑ ɩsɛ kɛ teu kɛ ɩsǝnɑ pǝ wɛɛ tɔ. Ɩlɛnɑ mɑ́ lǝsɩ mɑ yǝlɑɑ Ɩsɛɣɛlɩ nyǝ́mɑ kɛ nɔɣɔ kʋlʋmɑɣɑ kɛ tɛtʋ tǝnɛ tǝ tɑɑ. 
Sɑɑ ɩnǝɣɩ pɩɩ cɛ Icipiti nyǝ́mɑ ɩsɛntɔɔ nɑ pɑ́ nyɩ́ sɩ mɑ kɛ́ Tɑcɑɑ. 
Ḿpʋ́ɣʋ́ Moisi nɑ Alɔŋ pɑ lɑpɑ teitei ɩsɩɩ Tɑcɑɑ kɑ heeluɣu-wɛ tɔ. 
Wɑɑtʋ wei pɑ yɔɣɔtɑɣɑnɑ wulɑʋ kɛ mpʋ tɔ, Moisi pɩɩsɩ kɑ wɛ nɩɩnɑɑsɑ nɑ Alɔŋ nyǝnsɩ kɛ nɩɩnɑɑsɑ nɑ tooso. 
Ḿpʋ́ɣʋ́ Ɩsɔ Tɑcɑɑ heelɑ Moisi nɑ Alɔŋ sɩ: 
Ye Icipiti wulɑʋ tɔmɑ-mɛ sɩ ɩ́ lɑ piti tǝmlɛ nɑtǝlɩ, ɩlɛ Moisi heeli Alɔŋ sɩ ɩ́ pɛtɩ ɩ kpɑ́tʋ́ɣʋ́ kɛ ɑtɛɣɛ wulɑʋ ɩsɛntɑɑ, nɑ kɩɩ pǝsɩ tʋm. 
Tǝnɑɣɑ Moisi nɑ Alɔŋ pɑ tɛɛwɑ nɑ pɑ́ lɑ́ teitei ɩsɩɩ Ɩsɔ Tɑcɑɑ kɛɛsʋɣʋ-wɛ tɔ. Alɔŋ pɛtɑ ɩ kpɑ́tʋ́ɣʋ́ kɛ ɑtɛɣɛ Icipiti wulɑʋ nɑ ɩ wɑɑlɩ nyǝ́mɑ pɑ ɩsɛntɑɑ nɑ kʋ́ pǝsɩ tʋm. 
Ḿpʋ́ɣʋ́ wulɑʋ kotɑ Icipiti tʋwɑɑ nɑ pǝ topotopo nyǝ́mɑ nɑ pɛlɛ pɑ́ lɑ́ mpʋ tɔtɔ, nɑ pɑ topotopotʋ tɑɑ. 
Pɑ tǝnɑ pɑ pɛtɑ pɑ kpɑtǝŋ kɛ ɑtɛ nɑ ɩ́ pǝsɩ tʋmɑɑ. Tǝnɑɣɑ Alɔŋ kpɑ́tʋ́ɣʋ́ tʋm kʋlɑɑ nɑ ɩ́ li pɑnɛ pɑ nyǝŋ tʋmɑɑ tǝnɑ. 
Pɑɑ nɑ mpʋ Icipiti wulɑʋ lɑpɑ lɑŋkpɩɩsǝŋ nɑ ɩ́ kisi nti Moisi nɑ Alɔŋ pɑ polɑ-ɩ sǝlǝmʋɣʋ tɔɣɔ teitei ɩsɩɩ Tɑcɑɑ kɑ yɔɣɔtʋɣʋ tɔ. 
Ḿpʋ́ɣʋ́ Ɩsɔ Tɑcɑɑ tɔmɑ Moisi sɩ: Ntɔŋ Icipiti wulɑʋ kɑmɑ nyʋɣʋ kɛ ɩ lɑŋkpɩɩsǝŋ tɑɑ nɑ ɩ́ kisi Ɩsɛɣɛlɩ nyǝ́mɑ kɛ yeluɣu sɩ pɑ́ tɛɛ yɛɛ? 
Tɔʋ, cele kʋ femɑ n lɩɩ lɔŋ nɑ ń kpɑɣɑ nyɑ́ kpɑ́tʋ́ɣʋ́ ŋku kɩɩ pǝsɑ tʋm tɔ, nɑ ń polo ɩ tɛɣɛ sɑɑ wei ɩ tiiki pɔɣɔ tɔ, nɑ ń tɑŋɩ-ɩ kʋteŋ tɔɔ. 
Ɩlɛnɑ ń heeli-ɩ sɩ: Hepǝlɑ nyǝ́mɑ tɑ́, tɑ́ Ɩsɔ Tɑcɑɑ tilinɑ-m sɩ mɑ́ heeli-ŋ sɩ ń yele ɩ yǝlɑɑ nɑ pɑ́ polo pooluŋ nɑ pɑ́ sɛɛ-ɩ, nɑ hɑlǝnɑ sɑŋɑ nyɑɑ sɑŋ. 
Pǝ tɔɔ kɛ́ Tɑcɑɑ sɩ mɑ́ tɛlǝsɩ-ŋ sɩ n tɔmɑ sɩ n tɑ nyǝmɩ-ɩ tɔ pǝnɛntɑɑ kɛ́ n kɑ́ nyǝmɩ-ɩ. Kpɑ́tʋ́ɣʋ́ kʋnɛɣɛ mɑɑ mɑ Nili pɔɣɔ lʋm tɔɔ, ɩlɛnɑ Ɩsɔ yele nɑ pǝ tǝnɑ pǝ́ pǝsɩ cɑlǝm, 
nɑ tiinɑ sɩ́ nɑ lʋm sɔŋ nɑ hɑlɩ Icipiti nyǝ́mɑ kpisi pǝ nyɔɔʋ. 
Ḿpʋ́ɣʋ́ Tɑcɑɑ tɑsɑ Moisi kɛ heeluɣu sɩ: Heeli Alɔŋ sɩ kpɑɣɑ nyɑ́ kpɑ́tʋ́ɣʋ́ nɑ ń hʋ́lɩ́-kʋɣʋ Icipiti nyǝ́mɑ lʋm tǝkpentenɑɑ nɑ pusi nɑ lɔɔŋ pǝ tɔɔ nɑ pǝ́ kpɛŋnɑ lʋcɑɣɑmnɑɑ nɑ tɩɩŋ nɑ kʋkpɑmǝŋ pǝ pɔɔŋ tɑɑ lʋmnɑɑ, nɑ pǝ́ pǝsɩ cɑlǝm. Wɑɑtʋ ɩnɩ cɑlǝm kɑ́ wɑɑsɩ tɛtʋ tǝnɑ tǝpɑɩ. 
Ḿpʋ́ɣʋ́ Alɔŋ kʋsɑ kpɑ́tʋ́ɣʋ́ nɑ ɩ́ mɑ́ pɔɣɔ lʋm tɔɔ ɩsɩɩ Tɑcɑɑ kɑ kɛɛsʋɣʋ-wɛ tɔɣɔ Icipiti wulɑʋ nɑ ɩ wɑɑlɩ nyǝ́mɑ pɑ ɩsɛntɑɑ, nɑ lʋm tǝnɑ pǝsɩ cɑlǝm. 
Ɩlɛnɑ pɔɣɔ tǝnɑ tiinɑ sɩ́, nɑ kɑ lʋm sɔŋ hɑlǝnɑ Icipiti nyǝ́mɑ kpisi pǝ nyɔɔʋ. Nɑ pɑɑ timpiɣi n tɑlɑ tɛtʋ tǝnɑ tɑɑ cɑlǝm wɑɑsǝnɑ. 
Ḿpʋ́ɣʋ́ Icipiti tʋwɑɑ lɑpɑ teitei ɩsɩɩ Moisi-wɛ nɑ pɑ topotopotʋ tɑɑ. Ɩlɛnɑ Icipiti wulɑʋ lɑ lɑŋkpɩɩsǝŋ ɩsɩɩ Tɑcɑɑ kɑ tɛm yɔɣɔtʋɣʋ tɔ, nɑ ɩ́ kisi nɔɣɔ ŋkɑ pɑɑ sǝlǝmɑ-ɩ tɔ. 
Ɩ tɑ kpɑɣɑ-tɩ nɑ ɩ́ yɑɑ pʋlʋ. Ɩlɛnɑ ɩ́ hɑ lumɑɣɑ nɑ ɩ́ sʋʋ ɩ tǝyɑɣɑ. 
Tǝnɑɣɑ Icipiti nyǝ́mɑ tǝnɑ sʋʋ hilɑ lɑɑsʋɣʋ nɑ pɑ́ mɑlǝɣɩ pɔɣɔ sɩ pɑ́ hiki lʋm kʋnyɔnyɔɔm. Mpi tɔ, pɔɣɔ nyǝm tɑɑ fɛɩ nyɔɔʋ. 
Kʋyɛɛŋ nɑɑtosompɔɣɔlɑɣɑ tǝcu kɛ́ lʋm pǝsɑ cɑlǝm. 
Pǝ wɑɑlɩ kɛ́ Tɑcɑɑ tɔmɑ Moisi sɩ: Polo Icipiti wulɑʋ kiŋ nɑ ń heeli-ɩ sɩ yele mɑ yǝlɑɑ nɑ pɑ́ polo pɑ́ lɑ-m tǝmlɛ. 
Ye n kisɑ mpʋ mɑɑ yele nɑ sɑlɛɛ lɩɩ nyɑ́ tɛtʋ tǝnɑ tɑɑ. 
A kɑ́ huki tǝyomyom kɛ pɔɣɔ tɑɑ. Ɩlɛnɑ ɑ́ kpɑ nɑ ɑ́ sʋʋ wulɑʋ nyɑ́ nyɑ́ kɑwulɑɣɑ tǝyɑɣɑ tɑɑ, nɑ nyɑ́ nɑŋ kʋhǝntʋɣʋ tɑɑ. A kɑ́ kpɑ nyɑ́ kɑto tɔɔ mɑɣɑmɑɣɑ. A kɑ́ sʋʋ tɔtɔɣɔ nyɑ́ wɑɑlɩ nyǝ́mɑ tɛɛsɩ tɑɑ nɑ sɑmɑɑ nyǝnsɩ tɑɑ nɑ tǝtǝsǝlɛ nɑ mʋtʋ tiisi tɑɑ tɔtɔ. 
Hɑlɩ ɑ kɑ́ kpɑ Icipiti wulɑʋ nyɑ́ nyɑ́ mɑɣɑmɑɣɑ nyɑ́ tɔɔ, nɑ sɑmɑɑ tǝnɑ tɔɔ, nɑ pǝ kpɛŋnɑ tǝmlɛ nyǝ́mɑ tɔɔ tɔtɔ. 
﻿Lɩɩʋ.
8.
Ḿpʋ́ɣʋ́ Tɑcɑɑ tɑsɑ Moisi kɛ heeluɣu tɔtɔ sɩ heeli Alɔŋ sɩ: Hʋ́lɩ́ nyɑ́ kpɑ́tʋ́ɣʋ́ nɑ pusi nɑ lɔɔŋ nɑ lʋcɑɣɑmnɑɑ tɔɔ nɑ sɑlɛɛ lɩɩ Icipiti. 
Alɔŋ nɑ́ hʋ́lɑ́ ɩ kpɑ́tʋ́ɣʋ́ kɛ mpʋ, ɩlɛnɑ sɑlɛɛ lɩɩ Icipiti lʋmnɑɑ tɑɑ nɑ ɑ́ wɑɑsɩ tɛtʋ tǝnɑ. 
Ḿpʋ́ɣʋ́ Icipiti tʋwɑɑ nɑ́ lɑpɑ mpʋ nɑ pɑ topotopotʋ tɑɑ tɔtɔ, nɑ sɑlɛɛ lɩɩ nɑ ɑ́ kpɑ tɛtʋ tǝnɑ tɑɑ. 
Ntɛnɑ Icipiti wulɑʋ yɑɑ Moisi nɑ Alɔŋ nɑ ɩ́ tɔ-wɛ sɩ: Ɩ́ wiinɑ Tɑcɑɑ nɑ ɩ́ hɑtǝlǝnɑ sɑlɛɛ ɑnǝɣɩ mɑ́ nɑ mɑ́ yǝlɑɑ. Pǝ wɑɑlɩ ɩlɛ mɑɑ yele Ɩsɛɣɛlɩ nyǝ́mɑ nɑ pɑ́ polo pɑ́ lɑ́ Ɩsɔ kɛ́ kɔtɑsɩ. 
Tǝnɑɣɑlɛ Moisi cɔ Icipiti wulɑʋ sɩ: Tɑ cɑɑ, lǝsɩ nyɑ́ mɑɣɑmɑɣɑ kɛ sɑɑ wei n sɔɔlɑɑ sɩ mɑ́ sǝlǝmɩ Ɩsɔ kɛ́ mǝ tɔɔ nɑ ɩ́ kʋ́ sɑlɛɛ kɛ nyɑnɑ nyɑ́ sɑmɑɑ nɑ nyɑ́ tǝmlɛ nyǝ́mɑ mǝ tɛɛsɩ tɑɑ nɑ ɑ́ mǝlɩ pɔɣɔ tɑɑ tike tɔ. 
Kɛlɛnɑ wulɑʋ sɩ: Cele kɛ mɑ cɑɑkɩ sɩ ń sǝlǝmɩ Ɩsɔ. Ntɛnɑ Moisi sɩ: Tɔʋ, pǝ wɛ teu. Mɑɑ lɑ mpʋ, ɩlɛnɑ pǝ́cɔ́ ń cɛkǝnɑ sɩ tɑ́ Ɩsɔ Tɑcɑɑ fɛɩnɑ sɑɑlɑ. 
Pɔpɔtʋ fɛɩ leleŋ, sɑlɛɛ kɑ́ lɩɩ nyɑnɑ nyɑ́ sɑmɑɑ nɑ nyɑ́ tǝmlɛ nyǝ́mɑ mǝ tɛɛsɩ tɑɑ nɑ ɑ́ mǝlɩ pɔɣɔ tɑɑ tike. 
Ḿpʋ́ɣʋ́ Moisi nɑ Alɔŋ pɑ lɩɩ Icipiti wulɑʋ tɛ́. Ɩlɛnɑ Moisi sǝlǝmɩ Ɩsɔ kɛ́ sɑlɛɛ ɑnɩ ɑ tɔɔ. 
Ɩlɛnɑ Tɑcɑɑ lɑ ɩsɩɩ ɩ sǝlǝmʋɣʋ tɔ, nɑ sɑlɛɛ sɩ tɛɛsɩ tɑɑ nɑ tɑɑsɩ tɔɔ nɑ tɑwɑ tɑɑ. 
Ḿpʋ́ɣʋ́ pɑ kotɑ-yɛɣɛ huwɑ huwɑ. Ɩlɛnɑ ɩcɑtɛ tǝnɑ sɔŋ pǝ fɛɩ teu. 
Icipiti wulɑʋ nɑwɑ sɩ ɩ wɑhɑlɑ pɑsɑɑ, ɩlɛnɑ ɩ́ lɑ́ lɑŋkpɩɩsǝŋ nɑ ɩ́ kisi Moisi nɑ Alɔŋ kɛ nɩɩnɑʋ kɛ teitei ɩsɩɩ Tɑcɑɑ kɑ yɔɣɔtʋɣʋ tɔ. 
Ḿpʋ́ɣʋ́ Tɑcɑɑ tɔmɑ Moisi sɩ heeli Alɔŋ sɩ: Mɑ nyɑ́ kpɑ́tʋ́ɣʋ́ kɛ tɛtʋ tɔɔ, nɑ mʋsʋɣʋ pǝsɩ pɔtʋ nɑ tǝ́ kpɑ Icipiti tɛtʋ tǝnɑ tɑɑ. 
Ntɛnɑ Moisi nɑ Alɔŋ pɑ́ lɑ́ teitei ɩsɩɩ Tɑcɑɑ heelɑ-wɛ tɔ. Ɩlɛnɑ mʋsʋɣʋ pǝsɩ pɔtʋ nɑ tǝ́ wɑɑsɩ yǝlɑɑ nɑ tɔlɑ pɑ tɔɔ kɛ́ tɛtʋ tǝnɑ tɑɑ. 
Ɩlɛnɑ Icipiti tʋwɑɑ mɑɣɑsɩ ɩsɩɩ pɑɑ lɑ mpʋ nɑ pɑ topotopotʋ tɑɑ nɑ pɑ́ kpisi. Nɑ pɔtʋ nɑ́ɑ́ wɛ tɔlɑ nɑ yǝlɑɑ pɑ tɔɔ. 
Tǝnɑɣɑlɛ tʋwɑɑ heelɑ Icipiti wulɑʋ sɩ: Ɩsɔ mpǝle kɛ cǝnɛ ɩnǝɣɩ yoo. Pɑɑ nɑ mpʋ Icipiti wulɑʋ tɔkɑ ɩ lɑŋkpɩɩsǝŋ nɑ ɩ́ kisi Moisi nɑ Alɔŋ kɛ nɩɩnɑʋ kɛ teitei ɩsɩɩ Tɑcɑɑ kɑ yɔɣɔtʋɣʋ tɔ. 
Ḿpʋ́ɣʋ́ Tɑcɑɑ heelɑ Moisi sɩ: Cele kʋlɩ lɔŋ kɛ tɑnɑŋ kʋpɑŋkʋ tɛɛ, nɑ ń kɑtɩ Icipiti wulɑʋ kɛ wɑɑtʋ wei ɩ tiiki pɔɣɔ tɔ nɑ ń heeli-ɩ sɩ Tɑcɑɑ mɑ́, mɑ tɔmɑ sɩ yele mɑ yǝlɑɑ nɑ pɑ́ polo pɑ́ lɑ-m tǝmlɛ. 
Ye n kisɑɑ sɩ n kɑɑ yele-wɛ, ɩlɛ mɑ yele nɑ kɑcɔsɩ kʋnɑɑsɑsɩ nɑsǝlɩ sɩ lɩɩ nɑ sɩ́ sú Icipiti nyǝ́mɑ tɛɛsɩ tɑɑ kɛ́ tɛtʋ tǝnɑ tɑɑ, nɑ sɩ́ nyɑsǝɣɩ nyɑnɑ yǝlɑɑ nɑ nyɑ́ tǝmlɛ nyǝ́mɑ tǝnɑ. 
Amɑ kɑcɔsɩ nsɩ sɩ kɑɑ wiili Kosɛŋ tɛtʋ tɑɑ timpi mɑ yǝlɑɑ wɛɛ tɔ. Tǝnɑɣɑ Icipiti wulɑʋ kɑ nyǝnɑ sɩ Tɑcɑɑ mɑ́, mɑ wɛ Icipiti tɑɑ cǝnɛ. 
Mɑɑ kenti mǝ tɔɔ kɛ́ kpɑntɛ kɛ cele, nɑ ɩ́ kɑɑ nɑ wɑhɑlɑ ɩnɛ. 
Ḿpʋ́ɣʋ́ Tɑcɑɑ yelɑɑ nɑ kɑcɔsɩ kʋnyɑsɑsɩ nɑsǝlɩ lɩɩ tuutuumɑ nɑ sɩ́ wɑtɩ Icipiti wulɑʋ nɑ ɩ tǝmlɛ nyǝ́mɑ pɑ tɛɛsɩ tɑɑ, nɑ sɩ́ wɑkǝlɩ tɛtʋ tǝnɑ. 
Tǝnɑɣɑlɛ Icipiti wulɑʋ yɑɑ Moisi nɑ Alɔŋ nɑ ɩ́ tɔ-wɛ sɩ: Ɩ́ polo ɩ́ lɑ́ mǝ Ɩsɔ kɛ́ kɔtɑsɩ. Ɩlɛ Icipiti tɛtʋ tɑɑ kɛ́ pǝ wɛɛ sɩ ɩ́ lɑ-sɩ. 
Kɛlɛnɑ Moisi nɑ Alɔŋ pɑ cɔ sɩ: Tǝ kɑɑ lɑ-sǝɣɩ cǝnɛ. Mpi tɔ, Icipiti nyǝ́mɑ kɑ́ nyǝnɩ-sǝɣɩ ɑcɑɑlǝtʋ nɑ pɑ́ yɑɣɑ-tʋɣʋ pɛɛ. 
Pǝ wɛɛ kɛ́ sɩ tǝ́ tɔ kʋyɛɛŋ tooso nɑ tǝ́ polo pooluŋ. Ɩlɛnɑ tǝ́ lɑ́ tɑ́ Ɩsɔ Tɑcɑɑ kɛ kɔtɑsɩ ɩsɩɩ ɩ kɑ heeluɣu-tʋ tɔ. 
Ntɛnɑ Icipiti wulɑʋ sɩ: Mɑɑ yele-mɛ nɑ ɩ́ polo. Ɩlɛ ɩ́ tɑɑ hɑtǝlɩ pooluŋ kɛ́. Aɑɩyee sɩ, ɩ́ sǝlǝmǝnɑ-m. 
Mpʋɣʋlɛ Moisi nɔɣɔ tǝkpɑʋ sɩ: Ye mɑ lɩɩ cǝnɛ, mɑɑ sǝlǝmɩ Tɑcɑɑ nɑ cele ɩ kɑ́ hɑtǝlǝnɑ nyɑ́ nɑ nyɑ́ tǝmlɛ nyǝ́mɑ nɑ nyɑ́ yǝlɑɑ kɛ kɑcɔsɩ sǝnɛ. Amɑ kʋlʋmtʋ kɛ́ sɩ ń tɑɑ nɛɛtɩ-tʋ nɑ ń tɑɣɑnɩ Ɩsɛɣɛlɩ nyǝ́mɑ tɑɣɑ tɑŋʋɣʋ sɩ tǝ tɑɑ polo nɑ tǝ lɑ́ Ɩsɔ kɛ́ kɔtɑsɩ. 
Moisi lɩɩ Icipiti wulɑʋ tɛ́ ɩlɛnɑ ɩ́ sǝlǝmɩ Tɑcɑɑ, 
nɑ ɩ́lɛ́ ɩ lǝsɩ kɑcɔsɩ tǝnɑ nɑ sɩ́ yele Icipiti wulɑʋ nɑ ɩ tǝmlɛ nyǝ́mɑ nɑ ɩ yǝlɑɑ, pǝ tɑ sɔɔ pɑɑ kʋlʋmɑɣɑ. 
Ḿpʋ́ɣʋ́ Icipiti wulɑʋ lɑpɑ lɑŋkpɩɩsǝŋ tɔtɔ nɑ ɩ́ kisi sɩ Ɩsɛɣɛlɩ nyǝ́mɑ ɩ́ tɑɑ lɩɩ. 
﻿Lɩɩʋ.
9.
Ḿpʋ́ɣʋ́ Tɑcɑɑ tɔmɑ Moisi sɩ: Polo Icipiti wulɑʋ kiŋ nɑ ń heeli-ɩ sɩ Hepǝlɑ nyǝ́mɑ Ɩsɔ Tɑcɑɑ mɑ́, mɑ tɔmɑ sɩ yele mɑ yǝlɑɑ nɑ pɑ́ polo pɑ́ lɑ-m tǝmlɛ. 
Ye n wɛɛ nɑ n kisiɣi nɑ n kɑŋ nyʋɣʋ nɑ ń tɑŋǝɣɩ-wɛɣɛ mpʋ, 
mɑɑ yele nɑ kʋsǝkʋ ɩsɑɣɑʋ nɑkʋlɩ kʋ kpɑ Icipiti nyǝ́mɑ tɔlɑ, nɑ kʋ́ kʋ kpɑɣɑnǝŋ nɑ kpɑŋɑsɩ nɑ yooyoonɑɑ, nɑ nɑɑŋ, nɑ heeŋ, nɑ pǝ́ŋ. 
Amɑ Tɑcɑɑ kɑ́ fɑɣɑsɩ Ɩsɛɣɛlɩ nyǝ́mɑ nyǝnɑ nɑ ɑ tɑɑ nɑtǝlɩ nyʋɣʋ kɑɑ holi-tɛ. 
Pǝlɛ pǝ pɑɑsi ɩlɛnɑ Ɩsɔ Tɑcɑɑ sɩɩ sɩ cele kɛ ɩnɩ ɩ kɑ lɑ kɔkɔlɔ ɩnǝɣɩ Icipiti tɑɑ. 
Tɛʋ femɑ ɩlɛnɑ Tɑcɑɑ yele nɑ kʋsǝkʋ nɑŋ Icipiti nyǝ́mɑ tɔlɑ tǝnɑɣɑ kʋpɑmpǝlɛ ɩsɩɩ ɩ kɑ yɔɣɔtʋɣʋ tɔ. Amɑ Ɩsɛɣɛlɩ nyǝ́mɑ nyǝnɑ tɑɑ nɑtǝlɩ tǝ nyʋɣʋ tɑ holi-tɛ. 
Ḿpʋ́ɣʋ́ Icipiti wulɑʋ pɔɔsɑɑ nɑ ɩ́ nɩɩ sɩ Ɩsɛɣɛlɩ nyǝ́mɑ tɔlɑ tɑɑ nɑtǝlɩ tǝ tɑ sɩ́. Pɑɑ nɑ mpʋ pǝlɛ pǝ tɑ lɑpɩ-ɩ pʋlʋ. Ɩ kɑmɑ nyʋɣʋ kɛ ɩ lɑŋkpɩɩsǝŋ tɑɑ nɑ ɩ́ kisi Ɩsɔ yǝlɑɑ kɛ yeluɣu sɩ pɑ́ tɛɛ. 
Pǝ wɑɑlɩ kɛ Tɑcɑɑ tɑsɑ Moisi nɑ Alɔŋ kɛ heeluɣu tɔtɔ sɩ: Ɩ́ cosi mǝsɑɣɑ tɑɑ tɔlʋmɑ kɛ mǝ ŋkulee tɑɑ. Ɩlɛnɑ ɩ́ polo wulɑʋ tɛ́, nɑ Moisi ŋmɩɩsɩ-yɛɣɛ ɩsɔtɑɑ nɑ Icipiti wulɑʋ nyǝnǝɣɩ. 
A kɑ́ yɑ́ tɛtʋ tǝnɑ tɑɑ nɑ ɑ́ lʋlɩ yǝlɑɑ nɑ tɔlɑ kɛ mʋlɑ nɑɑlɩ, nɑ ɑ́ pǝsɩ sǝmolɑ. 
Mpʋɣʋlɛ Moisi nɑ Alɔŋ pɑ cosɑ tɔlʋmɑ, ɩlɛnɑ pɑ́ polo wulɑʋ tɛ nɑ Moisi ŋmɩɩsɩ-yɛɣɛ ɩsɔtɑɑ, nɑ ɑ́ lʋlɩ yǝlɑɑ nɑ tɔlɑ kɛ mʋlɑ nɑ ɑ́ pǝsɩ sǝmolɑ. 
Mʋlɑ ɑnɩ ɑ kpɛnnɑ Icipiti tʋwɑɑ tɔtɔɣɔ nɑ ɑ́ kpɑ-wɛɣɛ teitei ɩsɩɩ yǝlɑɑ tǝnɑ. Hɑlǝnɑ pɑ kpisi Moisi-wɛɣɛ kpǝtǝnɑʋ. 
Ḿpʋ́ɣʋ́ Tɑcɑɑ yelɑɑ nɑ Icipiti wulɑʋ sɔɔsɩ nyʋɣʋ kɑm kɛ ɩ lɑŋkpɩɩsǝŋ tɑɑ nɑ ɩ́ kisi Moisi nɑ Alɔŋ kɛ nɩɩnɑʋ kɛ teitei ɩsɩɩ ɩ kɑ heeluɣu Moisi tɔ. 
Ḿpʋ́ɣʋ́ Tɑcɑɑ heelɑ Moisi sɩ: Cele kʋlɩ lɔŋ kɛ tɑnɑŋ kʋpɑŋkʋ tɛɛ nɑ ń mɑɣɑnɑ Icipiti wulɑʋ nɑ ń heeli-ɩ sɩ Hepǝlɑ nyǝ́mɑ Ɩsɔ Tɑcɑɑ mɑ́, mɑ tɔmɑ sɩ: Yele mɑ yǝlɑɑ nɑ pɑ́ polo pɑ lɑ-m tǝmlɛ. 
Amɑ pǝnɛntɑɑ mɑ tʋ mɑ tɑɑ kɛ́ sɩ mɑɑ lɑ wɑhɑlɑnɑɑ mpɛ pɑ tǝnɑɣɑ nyɑnɑ nyɑ́ tǝmlɛ nyǝ́mɑ nɑ nyɑ́ yǝlɑɑ. Ɩlɛnɑ pǝ́cɔ́ ń nyɩ́ sɩ nɔɣɔlʋ tɑ nǝɣǝsǝnɑ-m ɑntulinyɑ tǝnɑ tɑɑ. 
Ye mɑɑ sɔɔlɑɑ mɑɑ kʋwɑ nyɑnɑ nyɑ́ yǝlɑɑ nɑ yʋlʋkʋsǝkʋ nɑ ɩ́ sɑɑlɩ yem kɛ́ tɛtʋ tɑɑ. 
Amɑ mɑ yelɑ-ŋ nɑ nyɑ́ ɩsɛ kɛ ḿpʋ́ɣʋ́ sɩ ń nyɩ́ sɩ mɑ wɛnɑ toŋ. Ɩlɛnɑ mɑ hǝtɛ sɔɔsɩ yɑɑʋ kɛ tɛtʋ tǝnɑ tɑɑ. 
Pɑɑ nɑ mpʋ, n wɛɛ nɑ ń hɔŋ nyɑ́ tɩ nɑ ń kisiɣi sɩ mɑ yǝlɑɑ ɩ́ tɑɑ tɛɛ. 
Pǝ tɔɔ kɛ́ cele ɩsǝntɔ wɑɑtʋ, mɑɑ yele nɑ tɔmpɛɛ tɛʋ ŋku too Icipiti tʋ nɔɣɔlʋ tɑ nɑtɑ tɔ kʋ́ nɩɩ. 
Mpʋ tɔ, kpeɣeli nyɑ́ tɔlɑ nɑ ń cɔɔsɩ-yɛɣɛ tiili. Ye yǝlɑɑ nɑ tɔlɑ pɑ cɑɣɑ tɑɑlɛ kɛ yem nɑ pɑ tɑ cɔɔsɩ, tɔmpɛɛ kɑ́ kʋ-wɛ. 
Wulɑʋ tǝmlɛ nyǝ́mɑ tɑɑ lɛlɑɑ mʋ Tɑcɑɑ tɔm ntǝɣɩ niŋ nɑɑlɛ, nɑ pɑ́ heeli pɑ tǝmlɛ nyǝ́mɑ sɩ pɑ nɑ tɔlɑ pɑ́ cɔɔsɩ timpi tɔmpɛɛ ɑnɩ ɑ kɑɑ nɑ-wɛ tɔ. 
Amɑ lɛlɑɑ nɑ́ tɑ́ nyɑnɑ Tɑcɑɑ tɔm ntɩ nɑ pɑ́ yele pɑ tǝmlɛ nyǝ́mɑ nɑ pɑ tɔlɑ kɛ tɑwɑ tɑɑ. 
Pǝ wɑɑlɩ kɛ́ Tɑcɑɑ heelɑ Moisi sɩ: Hʋ́lɩ́ nyɑ́ kpɑ́tʋ́ɣʋ́ nɑ ɩsɔtɑɑ nɑ tɔmpɩɩŋ hoti Icipiti tɛtʋ yǝlɑɑ nɑ tɔlɑ tɔɔ nɑ pɑ tɑwɑ tɑɑ kʋhɑlǝm tǝnɑ tɑɑ. 
Moisi kpɑɑsɑ ɩ kpɑ́tʋ́ɣʋ́ nɑ ɩsɔtɑɑ kɛ mpʋ, ɩlɛnɑ Tɑcɑɑ yele nɑ tɛʋ holiɣi nɑ kʋ́ nɑsǝɣɩ kpɑŋŋ kpɑŋŋ. Ɩlɛnɑ tɔmpɩɩŋ lɩɩkǝnɑ ɩsɔ nɑ ɩ́ hotiɣi tɛtʋ tǝnɑ tɔɔ. 
Hɑtoo pǝ cɑɑlʋɣʋ Icipiti tɛtʋ kɛ sɩɩʋ tɔ nɔɣɔlʋ tɑ nɑtɑ tɔmpɩɩŋ ɩnɩ ɩ tɑkɑ nɑ pǝ tɛʋ nyǝɣǝsʋɣʋ kɛ mpʋ. 
Ḿpʋ́ɣʋ́ tɔmpɩɩŋ wɑkǝlɑ pǝ tǝnɑ mpi pɩɩ wɛ tɑwɑ tɑɑ tɔ, pɑɑ yǝlɑɑ pɑɑ tɔlɑ. Pǝ kɑɑsɩ nɑ ɑ́ pʋɣʋtɩ kʋhɑlǝm nɑ ɑ́ cɑɑtɩ tɩɩŋ kɛ yem yem. 
Kʋsɛŋ timpi Ɩsɛɣɛlɩ nyǝ́mɑ wɛɛ tɔ tǝnɑ tike kɛ tɔmpɩɩŋ tɑ cǝtǝlɩ pʋlʋ. 
Tǝnɑɣɑlɛ Icipiti wulɑʋ yɑ́ɑ́ Moisi nɑ Alɔŋ nɑ ɩ́ heeli-wɛ sɩ: Pǝnɛntɛ mɑ́ lɑpǝnɑ ɩsɑɣɑtʋ. Mɑ́ nɑ mɑ yǝlɑɑ ntɛ́ tɑsǝkǝlɛ nyǝ́mɑ. Ɩsɔ tike ntɛ́ tɑmpɑnɑ tǝŋlʋ. 
Hɑɩ, ɩ́ wiinɑ Ɩsɔ nɑ tɔmpɛɛ hɛɛsɩ mpʋ. Mɑɑ yele-mɛ nɑ ɩ́ tɛɛ, mɑɑ tɑsǝɣɩ-mɛɣɛ tɑŋʋɣʋ. 
Tǝnɑɣɑlɛ Moisi nɔɣɔ tǝkpɑʋ sɩ: Ye mɑ lɩɩwɑ ɩcɑtɛ wɑɑlɩ mɑɑ tɛɣɛ Ɩsɔ kɛ́ niŋ nɑ tɛʋ holɑ nɑ kʋ tɔmpɛɛ hɛɛsɩ. Ɩlɛnɑ pǝ́cɔ́ ń cɛkǝnɑ sɩ Tɑcɑɑ tǝnnɑ ɑntulinyɑ tǝnɑ. 
Pǝnɑ pǝ mpʋ tɔ, mɑ nɑɑ kɛ́ sɩ nyɑnɑ nyɑ́ yǝlɑɑ ɩ́ seeki Ɩsɔ kɛ́ ɑcɛsɑɑcɛsɑɑ sewɑ kɛ́, ɩ́ tɑ́ tɛ́ mǝ tɑɑ. 
Wɑɑtʋ wei tɔmpɛɛ kɔmɑ mpʋ tɔ ɑ sulinɑ pɑ tɛ́ kpoŋkpontu toŋ nyǝntʋ nti pɑ yɑɑ sɩ lɛŋ tɔ tǝ hɛtʋ tʋɣʋ, nɑ pɑ tɔɣɔnɑɣɑ pee nyǝŋkɑ tʋlʋɣʋ ntɛ́, nɑ ɑ́ wɑkǝlɩ-yɛ. 
Amɑ pǝ kɑɑsɑ pɑ tɔɣɔnɑsɩ lɛnsǝnɑɑ tɔ pǝ tɑ wɑkǝlɩ sǝlɛ. Mpi tɔ, sǝlɛ sɩ tɑɑ kʋlǝtɑ sɑɑ ɩnɩ. 
Moisi lɩɩwɑ ɩcɑtɛ wɑɑlɩ ɩlɛnɑ ɩ́ tɛɣɛ Ɩsɔ kɛ́ niŋ nɑ ɩ́ wiinɑ-ɩ tɔmpɛɛ ɑnɩ ɑ tɔm. Ɩlɛnɑ tɛʋ nɑ kʋ holɑ nɑ tɔmpɛɛ pǝ́ tɛ́. 
Icipiti wulɑʋ pɑɑsǝnɑɑ sɩ pǝ tǝnɑ pǝ hɛɛwɑ ɩlɛnɑ ɩ́ nɑ ɩ tǝmlɛ nyǝ́mɑ pɑ́ mǝlɩ pɑ nyǝŋ ɩnɩ ɩ tɑɑ ɩsɩɩ too ɩlɛ. 
Ḿpʋ́ɣʋ́ pɑ kisɑɑ tǝsɑɣɑsɑɣɑ sɩ mpɛ pɑ kɑɑ yele Ɩsɛɣɛlɩ nyǝ́mɑ nɑ pɑ́ lɩɩ tɛtʋ tɑɑ kɛ́ teitei ɩsɩɩ Tɑcɑɑ kɑ heeluɣu Moisi tɔ. 
﻿Lɩɩʋ.
10.
Ḿpʋ́ɣʋ́ Tɑcɑɑ tɔmɑ Moisi sɩ: Mǝlɩ Icipiti wulɑʋ tɛ́, mɑ́ yelinɑ sɩ ɩ́ nɑ ɩ tǝmlɛ nyǝ́mɑ pɑ́ lɑ lɑŋkpɩɩsǝŋ kɛ mpʋ nɑ mɑ́ lɑ́ kɔkɔlɔ nyǝm tǝnɑ nɑ pɑ́ nɑ́. 
Mɑ lɑpɑ ḿpʋ́ɣʋ́ sɩ n kɑ́ kɛɛsɩ nyɑ́ piyɑ nɑ nyɑ́ sɑɑlǝnɑɑ kɛ ɩsǝnɑ mɑ lɑpɑ Icipiti tɑɑ kɛ́ kɔkɔlɔ nyǝm tɔ. Tǝnɑɣɑ ɩ́ kɑ́ nyǝnɑ sɩ mɑ kɛ́ Tɑcɑɑ. 
Ḿpʋ́ɣʋ́ Moisi nɑ Alɔŋ pɑ polɑ Icipiti wulɑʋ tɛ́ nɑ pɑ́ heeli-ɩ sɩ: Hepǝlɑ nyǝ́mɑ tɑ́, tɑ́ Ɩsɔ Tɑcɑɑ tɔmɑ-tʋ sɩ tǝ́ kɔɔ tǝ́ pɔɔsɩ-ŋ sɩ pǝlee kɛ́ n kɑ́ lɔ́ nyɑ́ lɑŋkpɩɩsǝŋ nɑ ń yele ɩ yǝlɑɑ nɑ pɑ́ polo pɑ́ lɑpɩ-ɩ tǝmlɛ? 
Ye n kɑmɑ nyʋɣʋ kɛ pǝ tɑɑ, cele ɩ kɑ́ kɔnɑ kʋtoloŋ kɛ nyɑ́ tɛtʋ tǝnɑ tɑɑ. 
Kɩɩ wɑ́ɑ́sɩ tɛtʋ tɔɔ tǝwisiwisi, nɑ kʋ́ kuɣuli kʋnyɔnyɔm nɑ tɩɩŋ wei tɔmpɛɛ kɑ fɛɛwɑ tɔ. 
Kʋtoloŋ kɑ́ mɑɣɑlɩ nyɑnɑ nyɑ́ tǝmlɛ nyǝ́mɑ nɑ Icipiti nyǝ́mɑ tǝnɑ tɛɛsɩ tɑɑ tǝpɑmpɑm. Too tɔ, nyɑ́ cɑɑnɑɑ nɑ pɛlɛ pɑ cɑɑnɑɑ tɑ keesitɑ kɔkɔlɔ ɩnɩ ɩ tɑkɑ hɑlǝnɑ sɑŋɑ. Moisi tɛmɑ mpʋ ɩlɛnɑ ɩ́ lɩɩ Icipiti wulɑʋ tɛ́. 
Icipiti wulɑʋ tǝmlɛ nyǝ́mɑ kotɑɑ nɑ pɑ́ tɔmɩ-ɩ sɩ: Tɑ cɑɑ, yʋlʋ ɩnɛ ɩ kɑ cɔɔsɩ-tʋ yoo. Pǝ tɔɔ tɔ, yele-wɛ nɑ pɑ́ polo pɑ́ lɑ́ pɑ Ɩsɔ Tɑcɑɑ kɛ tǝmlɛ. Ye pǝ tɑɣɑ mpʋ Icipiti nyǝ́mɑ tǝnɑ kɑ́ sɩ. 
Tǝnɑɣɑlɛ pɑ tɑɣɑnɑ Moisi nɑ Alɔŋ kɛ yɑɑʋ kɛ Icipiti wulɑʋ tɛ́ nɑ ɩ́lɛ́ ɩ heeli-wɛ sɩ: Ɩ́ polo ɩ́ lɑ́ mǝ Ɩsɔ Tɑcɑɑ kɛ tǝmlɛ. Ɩ tɑɑ ɩ tɑɑ ɩlɛ sɩ: Awe nɑ ɑwe pɑɑ ponɑ? 
Ntɛnɑ Moisi sɩ: Tɑ tǝnɑ tɩɩ ponɑ. Pǝ kpɑɣɑʋ ɩfepiyɑ nɑ tɑ́ kʋkpɑtǝlɑɑ nɑ tɑ́ pǝyɑlɑɑ nɑ tɑ́ pɛɛlɑɑ tɔ. Nɑ tǝ́ kpɛŋnɑ tɑ́ tɔlɑ tǝnɑ. Mpi tɔ, Tɑcɑɑ ɑcimɑ kɛ tǝ puki tɔɣɔʋ. 
Mpʋɣʋlɛ Icipiti wulɑʋ pǝsǝnɑ-wɛ sɩ: Mǝ tɑɑ sɩ mɑɑ yele mǝ nɑ mǝ piyɑ nɑ ɩ́ tɛɛ yɛɛ? Ɩsɔ ɩ́ sɩɩ-mɛ yɑɑ. Mɑ nyǝmɑ́ mǝ tɑɑ lɑɣɑtʋ kɛ́ té. 
Pǝ kɑɑ lɑ mpʋ. Apɑlɑɑ mɛ, mǝ tike ɩ́ kɑ́ ponɑ nɑ ɩ́ lɑ́ mǝ Ɩsɔ kɛ́ tǝmlɛ. Mpi ɩ kɑ sǝlǝmɩ tɔɣɔlɛ. Ɩlɛnɑ pɑ́ tɔɣɔnɩ Moisi nɑ Alɔŋ kɛ Icipiti wulɑʋ tɛ, nɑ pɛlɛ pɑ́ lɩɩ. 
Tǝnɑɣɑ Tɑcɑɑ tɔmɑ Moisi sɩ: Hʋ́lɩ́ nyɑ́ kpɑ́tʋ́ɣʋ́ kɛ Icipiti tɛtʋ tɔɔ nɑ kʋtoloŋ lɩɩ nɑ kʋ wɑ́ɑ́sɩ-tɩ nɑ kʋ́ tɔɣɔ kʋnyɔnyɔm tǝnɑ mpi tɔmpɛɛ kɑ fɛɛwɑ tɔ. 
Ḿpʋ́ɣʋ́ Moisi hʋlɑ ɩ kpɑ́tʋ́ɣʋ́ kɛ Icipiti tɛtʋ tǝnɑ tɔɔ. Ɩlɛnɑ Tɑcɑɑ yele nɑ heelim lɩɩnɑ tɛʋ kite nɑ pǝ́ mɑ́ ilim mpɩ nɑ ɑhoo tǝnɑ. Pǝ kɔmɑ nɑ pǝ́ nyɑɑlɩ ɩlɛ kʋtoloŋ tɑpɑɣɑlɛ. 
Kʋ kɔmɑ tuutuumɑ kɛ́, nɑ kʋ wɑ́ɑ́sɩ tɛtʋ tǝnɑ tɔɔ. Too tɔ, pɑ tɑ nɑtɑ kʋtoloŋ ɩsɩɩ mpʋ pǝ tɑkɑ. Pǝ́cɔ́ pɑ kɑɑ tɑsɑ kʋ tɑkɑ kɛ́ nɑʋ tɔtɔ. 
Kʋ wɑɑsɑ tɛtʋ tǝnɑɣɑ nɑ tǝ́ mǝlɩ piliŋ, nɑ kʋ́ tɔɣɔ nyɩɩtʋ nɑ tɩɩŋ wei tɔmpɛɛ kɑ yelɑɑ tɔ ɩ pee tǝnɑ. Pǝ tɑ sɔɔ tʋɣʋ nɑkʋlɩ kʋ hɑtʋ yɑɑ nyɩɩliyɑ. 
Ḿpʋ́ɣʋ́ Icipiti wulɑʋ yɑɑ Moisi nɑ Alɔŋ kɛ lɔŋ nɑ ɩ́ heeli-wɛ sɩ: Mɑ wɑkǝlǝnɑ mǝ Ɩsɔ Tɑcɑɑ nɑ mǝ mɑɣɑmɑɣɑ tɔtɔ. 
Hɑɩ, mɑ wiikinɑ-mɛ sɩ ɩ́ tɑsɑ-m suulu hʋlʋɣʋ kɛ tɔm kʋlʋm. Ɩ́ sǝlǝmɩ mǝ Ɩsɔ sɩ ɩ́ hɑtǝlǝnɑ-m sǝm pǝnɛ. 
Moisi lɩɩ Icipiti wulɑʋ tɛ́ ɩlɛnɑ ɩ́ wiinɑ Ɩsɔ kɛ́ kʋtoloŋ tɔm. 
Ḿpʋ́ɣʋ́ Tɑcɑɑ kɛɛ heelim nɑ pǝ́ mɑkǝnɑ toŋ nɑ ilim tǝtʋlɛ tɔɔ nɑ pǝ́ pɑɑlɩ kʋtoloŋ nɑ pǝ́ pǝlɩ kʋ tǝnɑɣɑ sǝsǝncɑɑsɩ teŋku tɑɑ. Pǝ tɑ sɔɔ pɑɑ kʋlʋmʋɣʋ kɛ Icipiti tɛtʋ tɔɔ. 
Ḿpʋ́ɣʋ́ Tɑcɑɑ tʋ Icipiti wulɑʋ kɛ lɑŋkpɩɩsǝŋ nɑ ɩ́ kisi sɩ Ɩsɛɣɛlɩ nyǝ́mɑ ɩ́ tɑɑ tɛɛ. 
Ḿpʋ́ɣʋ́ Tɑcɑɑ heelɑ Moisi sɩ: Kʋsɩ nyɑ́ kpɑ́tʋ́ɣʋ́ nɑ ɩsɔtɑɑ nɑ sǝkpɛtʋɣʋ tɑɑ sǝkpɛtʋɣʋ nyɑlɑ Icipiti tɛtʋ tǝnɑ tɑɑ. Hɑlǝnɑ yǝlɑɑ tokiɣinɑ-kʋ. 
Moisi kʋsɑ-kʋɣʋ mpʋ ɩlɛnɑ sǝkpɛtʋɣʋ yuŋ nyǝŋkʋ nɑkʋlɩ kʋ nyɑlɑ Icipiti tɛtʋ tǝnɑ tɔɔ kɛ́ kʋyɛɛŋ tooso tǝcu. 
Kʋyɛɛŋ tooso ɩnɩ ɩ tɑɑ nɔɣɔlʋ tɑ keesi ɩ tɔɣɔntǝlɛ. Pǝyele nɔɣɔlʋ tɑ lɑɣɑsɩ lonte. Amɑ kʋ tɑɑ fɛɩ Ɩsɛɣɛlɩ nyǝ́mɑ hɔɣɔlʋɣʋ. 
Ḿpʋ́ɣʋ́ Icipiti wulɑʋ yɑ́ɑ́ Moisi nɑ ɩ́ heeli-ɩ sɩ: Mɑɑ yele-mɛ nɑ ɩ́ polo ɩ́ sɛɛ mǝ Ɩsɔ ɩsɩɩ ɩ sǝlǝmʋɣʋ tɔ. Nɑ ɩ́ tɩɩ nɔkɑɑ ɩ́ kpɛnnɑ mǝ ɑlɑɑ nɑ mǝ piyɑ. Amɑ mǝ tɔlɑ tike kɑɑ lɩɩnɑ hǝm. 
Mpʋɣʋlɛ Moisi sɩ: Ɩlɛnɑ ń cɛlɛ-tʋɣʋ tɔlɑ nnɑ tɩɩ lɑ Tɑcɑɑ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ nɑ ciikuɣu nyǝnsɩ nɑ? 
Pǝ wɛɛ kɛ́ sɩ tǝ́ kpɑɣɑ tɑ tɔlɑ tǝnɑ, tǝ kɑɑ sɔɔ hʋntʋɣʋ. Tɩɩ tɑlɑ tǝnɑ tɔɣɔ tɩɩ nyɩ tɔlɑ ɩsǝnɑ, nɑ nnɑ ɑ́ tɑkɑ tɑ́ Ɩsɔ cɑɑ sɩ tǝ́ lɑpɩ-ɩ kɔtɑɣɑ tɔ. 
Ɩlɛnɑ Tɑcɑɑ tɑsɑ Icipiti wulɑʋ kɛ lɑŋkpɩɩsǝŋ kɛ tʋɣʋ nɑ ɩ́ kisi sɩ Ɩsɛɣɛlɩ nyǝ́mɑ ɩ́ tɑɑ tɛɛ. 
Hɑlǝnɑ ɩ́ tɔɣɔnɩ Moisi kɛ kʋtɔɣɔnʋ sɩ ɩ́ lɩɩ ɩnɩ ɩ tɛ. Nɑ ɩ́ tɔmɩ-ɩ sɩ: Lɑ lɑɑkɑlɩ, ye pǝ cǝpɑ-ŋ nɑ ń tɑsɑ cǝnɛɣɛ mǝlʋɣʋ mɑɑ kʋ-ŋ. 
Mpʋɣʋlɛ Moisi sɩ: Awusɑ, n tɩɩ yɔɣɔtɑɑ kɛ́, mɑɑ tɑsǝɣɩ mǝlʋɣʋ. 
﻿Lɩɩʋ.
11.
Mpʋɣʋlɛ Tɑcɑɑ heelɑ Moisi sɩ: Pǝ kɑɑsɑ-m wɑhɑlɑ kɑntǝkɑɣɑ nyǝŋ. Pǝ wɑɑlɩ kɛ́ pɑɑ yele-mɛ nɑ ɩ́ tɛɛ. Hɑlɩ pɑɑ tɩɩ tɔɣɔnɩ-mɛɣɛ kʋtɔɣɔnʋ kɛ́ nɑ ɩ́ lɩɩ cǝnɛ. 
Mpʋ tɔ heeli Ɩsɛɣɛlɩ nyǝ́mɑ ɑpɑlɑɑ nɑ ɑlɑɑ sɩ pɑ́ sǝlǝmɩ pɑ ɑsǝmɑɑ Icipiti nyǝ́mɑ kɛ wʋlɑ nɑ liɣitee nyǝɣǝtʋ pǝ wontu. 
Ḿpʋ́ɣʋ́ Tɑcɑɑ lɑpɑ nɑ Ɩsɛɣɛlɩ nyǝ́mɑ kpɑɣɑ Icipiti nyǝ́mɑ nɑ nyʋɣʋ. Pǝ́cɔ́ pǝlɛ pǝ pɑɑsi, Moisi mɑɣɑmɑɣɑ nyʋɣʋ kɑ kʋlɑɑ kɛ́, nɑ Icipiti wulɑʋ tǝmlɛ nyǝ́mɑ nɑ Icipiti yǝlɑɑ tǝnɑ tʋkɑɣɑnɑ-ɩ. 
Moisi kɑ tɛmɑ Icipiti wulɑʋ kɛ heeluɣu sɩ Tɑcɑɑ tɔmɑ sɩ ɩ kɑ́ cɔɔ Icipiti tɛtʋ tɔɔ kɛ ɑhoo hɛkɑ 
nɑ tɛtʋ tɑɑ kɑncɑɑlɑɣɑ piyɑ tǝnɑ kɑ́ sɩ. Pǝ kpɑɣɑʋ wulɑʋ nyɑ́, nyɑ́ pǝyɑɣɑ kɑncɑɑlɑɣɑ nyǝŋkɑ nɑ pǝ́ polo yom ɑlʋ nyǝŋ wei ɩ nɑŋǝɣɩ tɔ ɩ kɑncɑɑlɑɣɑ pǝyɑɣɑ, nɑ pǝ́ kpɛŋnɑ tɔlɑ nyǝnsɩ. 
Nɑ yǝlɑɑ kɑ wii lǝyɑɣɑ wulɑ wenɑ too nɔɣɔlʋ tɑ wiitɑ tɔ. Pǝyele nɔɣɔlʋ kɑɑ tɩɩ wii ɑ tɑkɑ tɔtɔ. 
Amɑ pǝ kɑɑsʋɣʋ Ɩsɛɣɛlɩ nyǝ́mɑ hɔɣɔlʋɣʋ tɑɑ tɔ, hɑɣɑ mɑɣɑmɑɣɑ kɑɑ tɩɩ kpesi. Tǝnɑɣɑ ɩ́ kɑ́ nyǝnɑ sɩ Tɑcɑɑ mɑ́, mɑ fɑkɩ Icipiti nyǝ́mɑ nɑ Ɩsɛɣɛlɩ nyǝ́mɑ. 
Ɩlɛnɑ Moisi tɑsɑ sɩ: Wɑɑtʋ ɩnǝɣɩ Icipiti wulɑʋ tǝmlɛ nyǝ́mɑ pɑnɛ pɑ tǝnɑ pɑɑ kɔɔ nɑ pɑ́ luŋ mɑ tɛɛ kɛ́ ɑkulɑ sɩ mɑ́ nɑ mɑ yǝlɑɑ tǝ́ lɩɩ. Ɩlɛnɑ mɑ́ɑ́ lɩɩ kpɑkpɑɑ ɩnɩ. Pǝ wɑɑlɩ kɛ́ Moisi lɩɩnɑ pɑ́ɑ́nɑ́ sɔsɔɔnɑ kɛ Icipiti wulɑʋ tɛ. 
Mpʋɣʋlɛ Tɑcɑɑ tɑsɑ Moisi kɛ heeluɣu sɩ: Ye Icipiti wulɑʋ tɑ nɩɩnɑ-mɛ, ɩlɛ mɑɑ tɑsɑ kɔkɔlɔ nyǝm pɑɣɑlɛ lɑpʋ kɛ Icipiti tɛtʋ tɑɑ. 
Pǝyele Moisi nɑ Alɔŋ pɑɑ tɛmɑ-wǝɣɩ lɑpʋ kɛ tɔm pɑɣɑlɛ nɑ Icipiti wulɑʋ nɑ́. Pɑɑ nɑ mpʋ Ɩsɔ kɑ́ tʋ-ɩ lɑŋkpɩɩsǝŋ kɛ́, nɑ ɩ́ kisi sɩ Ɩsɛɣɛlɩ nyǝ́mɑ ɩ́ tɑɑ lɩɩ. 
﻿Lɩɩʋ.
12.
Ḿpʋ́ɣʋ́ Tɑcɑɑ heelɑ Moisi nɑ Alɔŋ kɛ Icipiti tɑɑ sɩ: 
Ɩsɔtʋ wei ɩ tɑɑ ɩ́ wɛ ɩsǝntɔ tɔ, ɩ kɑ́ wɛɛ-mɛɣɛ pǝnɑɣɑ tɑɑ ɩsɔtʋ kɑncɑɑlɑɣɑ nyǝŋ kɛ́. 
Mpʋ tɔ, ɩ́ polo nɑ ɩ́ heeli Ɩsɛɣɛlɩ nyǝ́mɑ tǝnɑ sɩ pɑɑ tǝyɑɣɑ yɑɑ pɑɑ wɑɑʋ ŋku kʋ́ cɑɑ ɩwǝyɑɣɑ yɑɑ pinɑɣɑ kɛ ɩsɔtʋ ɩnɛ ɩ kʋyɛɛŋ nɑɑnʋwɑ wule. 
Ye wɑɑʋ nɑwɑ sɩ kʋ kɑɑ tɛ kpǝntɛ, ɩlɛ kʋ nɑ lɛŋkʋ pɑ kɑɑ nɑ pɑ́ nyɩ́ kpǝntɛ nte pɑɑ tɔɣɔ nɑ pɑ tɛ tɔ. 
Ɩwǝyɑɣɑ yɑɑ pinɑɣɑ ŋkɑ pɑɑ cɑɑ tɔ, kɑɑ wɛɛ ɑpɑlʋ nyǝŋkɑ ŋkɑ kɑ sikɑ pǝnɑɣɑ kʋlʋmɑɣɑ tɔɣɔ, nɑ kɑ́ tewɑ, kɑ tiili tɑ́ cɑɑmɩ. 
Nɑ pǝ́ tɑlɑ ɩsɔtʋ kʋyɛɛŋ nɑɑnʋwɑ nɑ liɣiti wule tɑɑnɑɣɑ, ɩlɛnɑ pɑɑ Ɩsɛɣɛlɩ tʋ wei ɩ́ lɛntɩ ɩ kpǝntɛ. 
Ɩlɛnɑ pɑɑ mpɑ pɑ́ lii pɑ kpǝntɛ cɑlǝm nɑ pɑ́ tɑɑ tǝyɑɣɑ ŋkɑ kɑ tɑɑ pɑɑ tɔɣɔ tɔ kɑ nɔnɔkeelɑsɩ kɑmpʋ kpɑtǝŋ tɔɔ nɑ ɩsɔtɑɑ tɔɔ. 
Pɑ wʋsǝɣɩ kpǝntɛ tǝnɑɣɑ. Pǝ kpɑɣɑʋ nyʋɣʋ nɑ nɔŋkpɑɑsɩ nɑ lotu tɔ. Pɑ́ tɑɑ tɔɣɔ-tɩ nɑ tǝ lɛŋ yɑɑ pɑ́ tǝsɩ-tɩ. Pɑ́ tɔɣɔ-tɩ nɑ potopotonɑɑ mpɑ pɑ tɑɑ kʋkʋsʋm fɛɩ tɔ, nɑ tuusi hɑtʋ nyɑŋ nyǝntʋ. 
Ye pɑ tɔɣɑɑ nɑ pɑ́ kpisɑ mpi nɑ pǝ́ fe-wɩ pɑ wɔ kɔkɔ. 
Wɑɑtʋ wei pɑ tɔkɩ pǝ tɔɣɔnɑɣɑ tɔ, nɑ pɑ́ suu pɑ mpɑɑʋ wontu kɛ́, nɑ pɑ ntɑŋkpɑlɑ kɛ pɑ nɔɔhɛɛ tɑɑ, nɑ pɑ kpɑtǝŋ kɛ pɑ niŋ tɑɑ, nɑ pɑ́ tɔɣɔ cɑʋcɑʋ. Mpi tɔ, pǝ kɛ́ Tɑcɑɑ Tɛɛʋ ɑcimɑ kɛ́. 
Ɩlɛnɑ Tɑcɑɑ tɑsɑ sɩ: Sɑŋɑ ɑhoo ɑnɛɣɛ mɑɑ cɔɔ Icipiti tɛtʋ tɔɔ nɑ mɑ́ kʋ́ tǝ kɑncɑɑlɑɣɑ piyɑ tǝnɑ. Pǝ kpɑɣɑʋ yǝlɑɑ piyɑ nɑ pǝ́ polo tɔlɑ nyǝŋsɩ tɔ. Pǝyele mɑɑ kʋ́ Icipiti nyǝ́mɑ tɩɩŋ tǝnɑ nyɔɔŋ tǝnɑŋnɑŋ. Ɩlɛnɑ pɑɑ wei ɩ́ nyɩ́ sɩ mɑ́ kɛnɑ Tɑcɑɑ. 
Pǝ kɑɑsʋɣʋ Ɩsɛɣɛlɩ nyǝ́mɑ mɛ tɔ, mǝ kɑmpʋnɑɑ tɔɔ cɑlǝm kɑ́ yʋsǝnɑ mǝ tɛɛsɩ. Ye mɑ nɑ-wɩ mɑ tɛɛ mǝ tɔɔ. Ɩsǝnɑ mɑɑ kenti mǝ tɔɔ nɑ mɑ kɑɑ wɑkǝlɩ-mɛ ɩsɩɩ Icipiti nyǝ́mɑ tɔɣɔlɛ. 
Ḿpʋ́ɣʋ́ Tɑcɑɑ tɑsɑɑ sɩ: Ɩ́ kɑ tɔɔsǝɣɩ kʋyɑkʋ kʋnɛ kʋ tɔɔ kɛ́ pɑɑ pǝnɑɣɑ ŋkɑɣɑ, nɑ ɩ́ lɑkɩ-m ɑcimɑ sɔsɔɔnɑ nɑ ɩ nyǝnɩ-yɛɣɛ kɔtɑɣɑ kɛ mǝ wɑɑlɩ nyǝ́mɑ tɔɔ. 
Kʋyɛɛŋ nɑɑtosompɔɣɔlɑɣɑ tǝcu kɛ́ ɩ́ kɑ́ tɔɣɔ potopotonɑɑ mpɑ pɑ tɑɑ kʋkʋsʋm fɛɩ tɔ pǝ ɑcimɑ. Mpʋ tɔ, pǝ kpɑɣɑ kʋkʋsʋm fɛɩ potopotonɑɑ ɑcimɑ kʋyɑkʋ kɑncɑɑlɑɣɑ nyǝŋkʋ wule tɔ, pǝ fɛɩ sɩ kʋkʋsʋm ɩ́ wɛɛ mǝ tɑɑ nɔɣɔlʋ tǝyɑɣɑ tɑɑ. Ye nɔɣɔlʋ tɔɣɔ-wǝɣɩ kʋyɛɛŋ ɩnɩ ɩ tɑɑ, ɩsɩɩ pɑ kpiisɑ pʋntʋ kɛ Ɩsɛɣɛlɩ nyǝ́mɑ tɑɑ. 
Ɩ́ kɑ́ koti kʋyɑkʋ kɑncɑɑlɑɣɑ nyǝŋkʋ nɑ nɑɑtosompɔɣɔlɑɣɑ nyǝŋkʋ wule kɛ́ nɑ ɩ́ sɛɛ-m. Kʋyɑŋku tɔ, pǝ fɛɩ sɩ ɩ́ lɑ tǝmlɛ nɑtǝlɩ. Ye pǝ tɑɣɑ mǝ tɔɣɔnɑsɩ sɑɑʋ pɑɑsi. 
Pɑɑ pǝnɑɣɑ ŋkɑɣɑ ɩ kɑ tɔkɩ kʋkʋsʋm fɛɩ potopotonɑɑ ɑcimɑ ɑnɛɣɛ mǝ wɑɑlɩ nyǝ́mɑ tɔɔ. Nɑ ɑ́ pǝsɩ-mɛɣɛ kɔtɑɣɑ ŋkɑ kɑɑ tɔɔsɩ-mɛɣɛ kʋyɑŋku mɑ lǝsɑ-mɛɣɛ Icipiti tɛtʋ tɑɑ kɛ nɔɣɔ kʋlʋmɑɣɑ tɔ. 
Ɩ́ kɑ́ tɔkɩ kʋkʋsʋm fɛɩ potopotonɑɑ kɛ ɩsɔtʋ kɑncɑɑlɑɣɑ nyǝŋ ɩnɩ ɩ kʋyɑkʋ nɑɑnʋwɑ nɑ liɣiti nyǝŋkʋ wule tɑɑnɑɣɑ, nɑ pǝ́ polo kʋyɑkʋ hiu nɑ kʋlʋmʋɣʋ wule tɑɑnɑɣɑ. 
Ye pǝ tɑlɑ wɑɑtʋ ɩnɩ pǝ fɛɩ sɩ mǝ tɑɑ nɔɣɔlʋ ɩ́ tɔɣɔ kʋkʋsʋm tɔɣɔnɑɣɑ, yɑɑ pǝ́ tɩɩ wɛɛ pʋntʋ tǝyɑɣɑ tɑɑ. Pɑɑ Ɩsɛɣɛlɩ tʋ yɑɑ cɑɣɑlʋ, ɩsɩɩ pɑ kpiisɑ-ɩ mǝ tɑɑ. 
Ḿpʋ́ɣʋ́ Moisi kotɑ Ɩsɛɣɛlɩ nyʋɣʋ nyǝ́mɑ nɑ ɩ́ heeli-wɛ sɩ: Ɩ́ polo ɩ́ cɑɑ Tɛɛʋ ɑcimɑ ɩwɛɛsɩ, yɑɑ pinɑsɩ nɑ ɩ́ lɛntɩ-sɩ nɑ ɩ́ tiɣisi cɑlǝm nɑ ɩ́ lii pǝ tɑɑ kɛ́ sɑŋ nɑ ɩ́ tɑɑ nɔnɔɣɔ kɑmpʋ kpɑtǝŋ tɔɔ nɑ ɩsɔtɑɑ tɔɔ. Ye pǝ tɛmɑ mpʋ, nɔɣɔlʋ ɩ́ tɑɑ tɑsɑ tǝyɑɣɑ ŋkɛ kɑ tɑɑ kɛ́ lɩɩʋ sɩ ɩ puki tiili, hɑlǝnɑ pǝ́ nyɑɑlɩ. 
Mpi pǝ tɔɔ tɔ, Tɑcɑɑ kɑ cɔɔ Icipiti nyǝ́mɑ wɑkǝlʋɣʋ. Ɩlɛ ye ɩ nɑwɑ cɑlǝm kɛ mǝ tɛɛsɩ kɑmpʋnɑɑ kpɑtǝŋ tɔɔ, ɩ kɑɑ yele sɩ wɑkǝllʋ ɩ́ sʋʋ sɩ tɑɑ. 
Mǝ nɑ mǝ wɑɑlɩ nyǝ́mɑ ɩ́ kɑ́ tɔ́kǝnɑ kɔtɑɣɑ kɑnɛɣɛ tɑm tɔɔ. 
Pɑɑ wɑɑtʋ wei ɩ́ kɑ́ sʋʋ tɛtʋ nti Tɑcɑɑ hɑ-mɛ tɔ tǝ tɑɑ tɔ, ɩ́ kɑ́ tɔ́kɩ-kɛɣɛ ḿpʋ́ɣʋ́. 
Ye mǝ piyɑ ɩ́ pɔɔsɑ-mɛ sɩ pǝ nyʋɣʋ suwe, ɩlɛ 
ɩ́ kɑ́ cɔ-wɛ sɩ: Tɑcɑɑ Tɛɛʋ ɑcimɑ kɔtɑɣɑ ntɛ́. Ɩsɛɣɛlɩ nyǝ́mɑ tɑ́, tɩɩ wɛʋ Icipiti tɑɑ tɔɣɔ kʋyɑkʋ nɑkʋlɩ Ɩsɔ cɔɔ pɑ tɛtʋ tɑɑ nɑ ɩ́ wɑkǝlɩ-wɛ. Amɑ ɩ tɛɛ tɑ́ tɔɔ nɑ ɩ́ wɑɑsɩ-tʋ. Ɩsɛɣɛlɩ nyǝ́mɑ nɩɩ mpʋ, ɩlɛnɑ pɑ́ luŋ nɑ pɑ́ sɛɛ Tɑcɑɑ. 
Pɑ tɛmɑ mpʋ, ɩlɛnɑ pɑ́ tɛɛ nɑ pɑ́ niki nti Tɑcɑɑ kɑ heelɑ Moisi nɑ Alɔŋ tɔɣɔ lɑpʋ. 
Pǝ kɔmɑ ɩsɩɩ ɑhoo hɛkɑ ɩlɛnɑ Ɩsɔ Tɑcɑɑ kʋ Icipiti tɑɑ ɑpɑlʋpiyɑ kɑncɑɑlɑɣɑ nyǝnsɩ tǝnɑ. Hɑlǝnɑ pǝ́ kpɛŋnɑ Icipiti wulɑʋ sɔsɔ ɑpɑlʋpǝyɑɣɑ kɑncɑɑlɑɣɑ nyǝŋkɑ ŋkɑ kɑɑ lɛɛtɩ ɩ kɑwulɑɣɑ kumte tɔɔ tɔ. Nɑ pǝ́ polo sɑlǝkɑ nyǝ́mɑ ɑpɑlʋpiyɑ kɑncɑɑlɑɣɑ nyǝnsɩ, nɑ tɔlɑ kɑncɑɑlɑɣɑ piyɑ ɑpɑlʋ nyǝnsɩ tɔtɔ. 
Ahoo ɑnɩ tɔ, Icipiti wulɑʋ nɑ ɩ wɑɑlɩ nyǝ́mɑ nɑ Icipiti nyǝ́mɑ tǝnɑ femɑɣɑ nɑ pɑ́ cɑsǝɣɩ kɑpusi. Mpi tɔ, tǝyɑɣɑ fɛɩ nɑ kɑ tɑɑ lɑŋɑ sǝtʋ. 
Tǝnɑɣɑ wulɑʋ yɑɑ Moisi nɑ Alɔŋ kɛ ɑhoo ɑnɩ nɑ ɩ́ tɔ-wɛ sɩ: Mǝ nɑ mǝ Ɩsɛɣɛlɩ yǝlɑɑ tǝnɑ ɩ́ lɩɩ lɔŋ kɛ mɑ tɛtʋ tɑɑ nɑ ɩ́ tɛɛ. Ɩ́ polo nɑ ɩ́ sɛɛ Tɑcɑɑ ɩsɩɩ ɩ́ kɑ sǝlǝmʋɣʋ tɔ. 
Pɑɑ mǝ tɔlɑ ɩ́ kpɑɣɑ pǝ tǝnɑ ɩsɩɩ ɩ́ kɑ yɔɣɔtʋɣʋ tɔ nɑ ɩ́ tɛɛ ɩ́ fɛɛ-m. Amɑ ɩ́ sǝlǝmɩ mǝ Ɩsɔ kɛ́ sɩ ɩ́ koolu-m kʋpɑntʋ. 
Icipiti nyǝ́mɑ kɑ tɛmɑ pɑ tɑɑ kɛ́ sɩ pɑ tǝnɑ pɑɑ sǝnɑ. Ntɛnɑ pɑ́ tuli Ɩsɛɣɛlɩ nyǝ́mɑ kɛ kʋtulu sɩ: Ɩ́ lɩɩ lɔŋ kɛ tɑ tɛtʋ tɑɑ. 
Pǝ mɑɣɑmɑɣɑ pǝ tɔɔ kɛ́ Ɩsɛɣɛlɩ nyǝ́mɑ kpɛŋnɑ pɑ potopotonɑɑ somtu nɑ tǝ́ tɑ nyǝŋtɑ nɑ pɑ́ hɔkɔ tɑɣɑlǝŋ wei ɩ tɑɑ pɑ huɣutiɣi-wɛ tɔɣɔ pɑ kpɑɩnɑɑ tɑɑ, nɑ pɑ́ sǝɣǝlɩ nɑ pɑ́ tɛɛ. 
Ḿpʋ́ɣʋ́ Ɩsɛɣɛlɩ nyǝ́mɑ lɑpɑ teitei ɩsɩɩ Moisi kɑ heeluɣu-wɛ tɔ. Pɑ sǝlǝmɑ Icipiti nyǝ́mɑ kɛ wontu nti pɑ lupinɑ wʋlɑ nɑ liɣitee nyǝɣǝtʋ tɔ, nɑ wontu kususuutu. 
Ḿpʋ́ɣʋ́ Tɑcɑɑ lɑpɑ nɑ pɑ nyʋɣʋ tenɑ Icipiti nyǝ́mɑ nɑ pɛlɛ pɑ́ cɛlɛ-wɛɣɛ mpi mpi pɑɑ sǝlǝmɑ-wɛ tɔ. Timpi Ɩsɛɣɛlɩ nyǝ́mɑ kuunɑ Icipiti nyǝ́mɑ wɛnɑʋ tɔɣɔlɛ. 
Ɩsɛɣɛlɩ nyǝ́mɑ kʋlɑ Lɑmsɛsɩ, ɩlɛnɑ pɑ́ tɛɛ Sukɔtɩ, nɑ pɑ tɑɑ ɑpɑlɑɑ kɑ wɛ ɩsɩɩ yǝlɑɑ iyisi nɑsǝtoso (600000) kɛ mpʋ. Alɑɑ nɑ kʋkpɑtǝlɑɑ nɑ piyɑ pɑɑsi. 
Pɑ lɩɩʋ mpʋ tɔ pǝ kpɛŋnɑ yǝlɑɑ mpɑ pɑ tɑ kɛ Ɩsɛɣɛlɩ nyǝ́mɑ tɔɣɔ tuutuumɑ kɛ́ nɑ pɑ́ tǝŋ-wɛ. Pǝ kɑɑsɩ heeŋ nɑ pǝ́ŋ nɑ nɑɑŋ kɑlǝkǝŋ tɑɑ fɛɩ nyǝnʋɣʋ. 
Pɑ lɩɩ mpɑɑʋ ɩlɛnɑ pɑ́ tʋ́ pɛtɛpɛtɑsɩ kɛ pɑ somtu nti pɑɑ kpɑɣɑnɑ Icipiti nɑ tǝ́ tɑ kpɑtɑ tɔ. Mpi tɔ, Icipiti nyǝ́mɑ kɑ tɔɣɔnɑ-wɛɣɛ kʋtɔɣɔnʋ kɛ́. Pɑ tɑɑ yele sɩ pɑ somtu ɩ́ kpɑ. Pǝyele pɑ tɑɑ kpɑɣɑ mpɑɑʋ tɔɣɔnɑɣɑ. 
Pɩɩsɩ nɑsǝlɛ nɑ hiu nɑ nɑɑnʋwɑ (430) kɛ Ɩsɛɣɛlɩ nyǝ́mɑ cɑɣɑ Icipiti tɑɑ. 
Pǝ wɑɑlɩ kɛ́ pɑ lɩɩwɑ nɔɣɔ kʋlʋmɑɣɑ. 
Teitei ɩsɩɩ Tɑcɑɑ keeluɣu ɩ tom kɛ ɑhoo ɑnɩ nɑ ɩ́ lǝsɩ-wɛ tɔ. Mpʋ tɔtɔɣɔ mpɛ nɑ pɑ lʋlʋŋ pɑɑ keeliɣi pɑ tom kɛ ɩ tɔɔ kɛ́ tɑm kɛ́ pɑɑ pǝnɑɣɑ ŋkɑ. 
Ḿpʋ́ɣʋ́ Tɑcɑɑ heelɑ Moisi nɑ Alɔŋ sɩ: Tɛɛʋ ɑcimɑ kʋsǝsɩɩtʋ ntɔ, pǝ fɛɩ sɩ cɑɣɑlʋ wei ɩ tɑ kɛ Ɩsɛɣɛlɩ tʋ tɔ ɩ́ tɔɣɔ Tɛɛʋ ɑcimɑ tɔɣɔnɑɣɑ. 
Ye ɩsɩɩ Ɩsɛɣɛlɩ tʋ yɑpɑ piitim lɛmpɩ tʋ kɛ yom nɑ ɩ́ pɛlɩ-ɩ ɩ pǝsǝɣɩ nɑ ɩ́ tɔɣɔ pǝ tɔɣɔnɑɣɑ. 
Pǝ fɛɩ sɩ piitim lɛmpɩ mʋʋlʋ yɑɑ ɑpɑɑ tʋ ɩ́ tɔɣɔ pǝ tɔɣɔnɑɣɑ. 
Pǝ kɑɑsɩ ɩlɛ, tǝyɑɣɑ ŋkɑ kɑ tɑɑ pɑ wʋsɑ nɑntʋ ntɩ tɔɣɔ pɑɑ tɔɣɔ-tɩ, pɑ kɑɑ lɩɩnɑ-tǝɣɩ ɑwɑlɩ. Pǝyele pǝ fɛɩ sɩ pɑ́ yɔkɩ kpǝntɛ nte pɑ kʋwɑ mpʋ tɔ tǝ mʋwɑ. 
Pǝ wɛɛ sɩ Ɩsɛɣɛlɩ nyǝ́mɑ tǝnɑ tǝpɑɩ kɑ́ tɔɣɔnɑ Tɛɛʋ ɑcimɑ ɑnɩ. 
Ye ɩsɩɩ cɑɣɑlʋ nyɩɩlǝnɑ sɩ ɩ kɑ tɔɣɔ Tɑcɑɑ Tɛɛʋ ɑcimɑ ɑnɩ, pǝ wɛɛ kɛ́ sɩ pɑ́ pɛlɩ ɩ́ nɑ ɩ tǝyɑɣɑ tɑɑ ɑpɑlʋpiyɑ tǝnɑ nɑ pǝ́cɔ́. Ɩlɛ ɩ pǝsɑ ɩsɩɩ Ɩsɛɣɛlɩ tʋ ntɛ́, ɩ pǝsǝɣɩ nɑ ɩ́ tɔɣɔ-ɩ. Tɔfɔ ye pɑ tɑ pɛlɩ wei, pǝ fɛɩ sɩ ɩ́ kpǝtǝnɑ. 
Ɩsɛɣɛlɩ tʋ ɩ́ tɑ pɛlɩ, ɩ́ nɑ cɑɣɑlʋ pɑ kiiu kʋlʋmʋɣʋ kɛ́. 
Ḿpʋ́ɣʋ́ Ɩsɛɣɛlɩ nyǝ́mɑ lɑpɑ teitei ɩsɩɩ Tɑcɑɑ kɑ heeluɣu Moisi nɑ Alɔŋ tɔ. 
Kʋyɑkʋ ŋkʋ kʋ mɑɣɑmɑɣɑ kɛ Tɑcɑɑ lǝsɑ Ɩsɛɣɛlɩ nyǝ́mɑ kɛ Icipiti tɑɑ kɛ́ nɔɣɔ kʋlʋmɑɣɑ. 
﻿Lɩɩʋ.
13.
Ḿpʋ́ɣʋ́ Tɑcɑɑ yɑ́ɑ́ Moisi nɑ ɩ́ tɔmɩ-ɩ sɩ: 
Ɩsɛɣɛlɩ tɑɑ kɑncɑɑlɑɣɑ ɑpɑlʋpiyɑ tǝnɑ kɛ́ mɑ nyǝnsɩ kɛ́. Pǝ kpɑɣɑʋ yǝlɑɑ piyɑ nɑ pǝ́ polo tɔlɑ nyǝnsɩ tɔ, mɑ́ tǝnnɑ-sɩ. Ɩ́ nyǝnǝɣɩ-sǝɣɩ mɑ nyǝm. 
Ntɛnɑ Moisi heeli sɑmɑɑ sɩ: Pǝ fɛɩ sɩ ɩ́ sɔɔ kʋyɑkʋ kʋnɛ ɩnɩ kʋ tɔɔ yoo. Mpi tɔ, kʋ wule kɛ Tɑcɑɑ lǝsɑ-tʋ nɑ toŋ sɔsɔɔŋ kɛ tɑ́ yomle tɑɑ kɛ́ Icipiti tɛtʋ tɑɑ. Mpʋ tɔ, ye ɩ́ tɔɔsǝɣɩ kʋyɑkʋ kʋnɛ ɩnɩ kʋ tɔɔ ɩ́ tɑɑ tɔɣɔ potopoto wei ɩ tɑɑ wɛ kʋkʋsʋm tɔ. 
Ɩsɔtʋ wei pɑ yɑɑ sɩ Apiipi tɔ, ɩ kʋyɑkʋ kɑncɑɑlɑɣɑ nyǝŋkʋ wule kɛ ɩ́ lɩɩwɑ. 
Wɑɑtʋ wei ɩ́ kɑ́ sʋʋ Kɑnɑɑŋ, nɑ Hiti, nɑ Amolii, nɑ Hifi, nɑ Yepusi pǝ nyǝ́mɑ tɛtʋ nti tǝ tɑɑ tɔɣɔnɑɣɑ tɔlɑ tǝhɔ tɔ. Tɛtʋ ntǝɣɩ Tɑcɑɑ kɑ yɔɣɔtǝnɑ tuunɑʋ sɩ ɩ kɑ́ hɑ mǝnɑ mǝ cɑɑnɑɑ. Ɩlɛ pɑɑ pǝnɑɣɑ ŋkɑɣɑ ɩ́ kɑ́ tɔkɩ Tɛɛʋ ɑcimɑ kɛ ɩsɔtʋ ɩnɛ ɩ tɑɑ. 
Kʋyɛɛŋ nɑɑtosompɔɣɔlɑɣɑ kɛ ɩ́ kɑ́ tɔɣɔ kʋkʋsʋm fɛɩ potopotonɑɑ. Nɑɑtosompɔɣɔlɑɣɑ nyǝŋkʋ wule ɩlɛnɑ ɩ́ sɛɛ Tɑcɑɑ. 
Pǝ fɛɩ sɩ pɑ́ tɩɩ keesi kʋkʋsʋm kɛ mǝ tɑɑ nɔɣɔlʋ ɩ tɛɣɛ kʋyɛɛŋ ɩnɩ ɩ tɑɑ kɛ́ mǝ tɛtʋ tǝnɑ tɑɑ. Hɑlɩ ḿpʋ́ɣʋ́ pɩɩ lɑ pǝ potopoto. 
Ye ɩ́ kɔmɑ nɑ ɩ́ tɔkɩ ɑcimɑ ɑnɩ, ɩ́ kɛɛsɩ mǝ piyɑ sɩ mpi Tɑcɑɑ lɑpɑ-mɛɣɛ kʋyɑŋku ɩ́ lɩɩ Icipiti tɔ, pǝ tɔɔ kɛ́ ɩ́ tɔkɩ-yɛ. 
Ɩ́ kɑ́ tɔkɩ Tɛɛʋ ɑcimɑ ɑnǝɣɩ sɩ pǝ́ tɔɔsǝɣɩ-mɛɣɛ kʋyɑkʋ kʋnɛ ɩnɩ kʋ tɔɔ kɛ́ teitei ɩsɩɩ kʋyʋsʋm mpi ɩ́ teŋ mǝ tokuŋ nɑ ɩ́ tɑmsǝɣɩ mǝ ŋkpɑlɑsɩ tɑɑ, sɩ pǝ́ tɔɔsǝɣɩ-mɛ, nɑ ɩ́ kɑlǝɣɩ Tɑcɑɑ kʋsǝsɩɩtʋ kɛ tɑm nɑ ɩ́ nyɩ-tɩ tɔ. Tɛɛʋ ɑcimɑ tɔɣɔʋ mpɩ pɩɩ tɔɔsǝɣǝnɑ-mɛ sɩ Tɑcɑɑ lǝsǝnɑ-mɛɣɛ Icipiti tɑɑ nɑ ɩ toŋ sɔsɔɔŋ. 
Pɑɑ pǝnɑɣɑ ŋkɑ, ye pǝ ɩsɔtʋ ɩ́ lɩɩwɑ, ɩ́ lɑkɩ nti ɩnɩ mɑ tʋ-mɛɣɛ ɩsǝntɔ tɔ. 
Ḿpʋ́ɣʋ́ Moisi tɑsɑɑ tɔtɔ sɩ: Ye pǝ kɔmɑ nɑ Tɑcɑɑ tɑnɑ-tʋɣʋ Kɑnɑɑŋ tɛtʋ nti ɩ kɑ yɔɣɔtǝnɑ tuunɑʋ sɩ ɩ kɑ́ hɑ tɑ́ nɑ tɑ́ cɑɑnɑɑ tɔ. 
Ɩlɛ tɩɩ hɑ-ɩ ɑpɑlʋpiyɑ kɑncɑɑlɑɣɑ nyǝnsɩ tǝnɑ. Pɑɑ tɔlɑ kɑncɑɑlɑɣɑ piyɑ ɑpɑlʋ nyǝnsɩ tǝnɑ, ɩnɩ ɩ tǝnnɑ-sɩ. 
Ye kpɑŋɑɣɑ kɑncɑɑlɑɣɑ pǝyɑɣɑ ɑpɑlʋnyǝŋkɑ, ɩlɛ ɩ́ lɑɣɑsɩ-kɛ nɑ ɩwǝyɑɣɑ yɑɑ pinɑɣɑ, yɑɑ ɩ́ mǝlǝntɩ kɑ luɣu nɑ kɑ́ sɩ. Ye pǝ kɑɑsɑ yʋlʋ kɑncɑɑlɑɣɑ pǝyɑɣɑ ɑpɑlʋnyǝŋkɑ ɩlɛ ɩ́ lɑɣɑsɩ-kɛ nɑ ɩwǝyɑɣɑ. 
Ye kʋyɑkʋ nɑkʋlɩ mǝ piyɑ pɔɔsɑ-mɛ sɩ pepe tɔɔ kɛ́ ɩ́ lɑkɩ mpʋ. Ɩlɛ ɩ cɔ-wɛ sɩ: Tɩɩ wɛ ɩsɩɩ yomɑɑ kɛ Icipiti kɛ́, ɩlɛnɑ Ɩsɔ lǝsɩ-tʋ nɑ ɩ toŋ sɔsɔɔŋ. 
Hɑlɩ pǝ tɔm tɑɑ, Icipiti wulɑʋ kisɑɑ kɛ́ tǝsɑɣɑsɑɣɑ sɩ tǝ́ tɑɑ nyǝɣǝlǝnɑ tiili. Ɩlɛnɑ Ɩsɔ nɑ́ɑ́ kʋ́ Icipiti nyǝ́mɑ ɑpɑlʋpiyɑ kɑncɑɑlɑɣɑ nyǝnsɩ tǝnɑ, nɑ pǝ́ kpɛnnɑ tɔlɑ nyǝnsɩ tǝnɑ. Pǝ tɔɔ mɑɣɑmɑɣɑ kɛ pǝ wɛɛ sɩ tǝ́ lɑkɩ kɔtɑsɩ kɛ kɑncɑɑlɑɣɑ piyɑ ɑpɑlʋ nyǝnsɩ tǝnɑ. Amɑ ye yǝlɑɑ nyǝnsɩ ɩlɛ, tɔlɑ kɛ tǝ lɑɣɑsǝɣǝnɑ. 
Kɔtɑsɩ nsɩ sɩɩ tɔɔsǝɣǝnɑ-tʋɣʋ nti ɩnɩ Tɑcɑɑ tʋ-tʋɣʋ ɩsǝntɔ tɔɣɔ teitei ɩsɩɩ kʋyʋsʋm mpi tɩɩ teŋ tɑ́ tokuŋ nɑ tǝ́ tɑmsǝɣɩ tɑ́ ŋkpɑlɑsɩ tɑɑ tɔ. Pǝ tǝnɑɣɑ mpʋ pɩɩ tɔɔsǝɣǝnɑ-tʋ sɩ Tɑcɑɑ lǝsǝnɑ-tʋɣʋ Icipiti tɑɑ nɑ ɩ toŋ sɔsɔɔŋ. 
Wɑɑtʋ wei Icipiti wulɑʋ yelɑ Ɩsɛɣɛlɩ nyǝ́mɑ nɑ pɑ́ tʋ mpɑɑʋ tɔ, Ɩsɔ tɑ́ tisi sɩ pɑ́ tǝŋ Metitelɑnee teŋku mpɑɑʋ, nɑ pɑ́ fɑɣɑnɑ Filiisi nyǝ́mɑ tɛtʋ tɑɑ. Pɑɑ nɑ kɩɩ topilɑɑ tɔ. Ɩ lɑpɑ ḿpʋ́ɣʋ́ sɩ pǝ́ tɑɑ kɔɔ nɑ Filiisi nyǝ́mɑ lɩɩ pɑ tɔɔ nɑ sɔɣɔntʋ kpɑ-wɛ nɑ pɑ́ cʋkɩ pɑ tɑɑ nɑ pɑ́ mǝlɩ Icipiti. 
Pǝ tɔɔ kɛ́ Ɩsɔ yelɑɑ nɑ pɑ́ kɛɛ nɑ pɑ́ fɑɣɑnɑ wʋlɑɣɑ tɛtʋ tɑɑ nɑ pɑ́ polo pɑ́ lɩɩ sǝsǝncɑɑsɩ teŋku. Ɩsɛɣɛlɩ nyǝ́mɑ mpɛ pɑ tɑ lɩɩ yem yem. Pɑ lɩɩ nɔɣɔ kʋlʋmɑɣɑ kɛ́. 
Pɑ lɩɩkɑɣɑ mpʋ ɩlɛnɑ Moisi kuu Yosɛɛfʋ mʋwɑ nɑ ɩ́ kpɛnnɑ. Mpi tɔ, ɩ kɑ heelɑ ɩ tɛɛtʋnɑɑ kɛ́ nɑ ɩsǝlɛ kʋsɛɛmlɛ sɩ Ɩsɔ ɩ́ lǝsɑ-wɛɣɛ Icipiti tɑɑ pɑ́ kpɛnnɑ ɩ mʋwɑ. 
Ḿpʋ́ɣʋ́ Ɩsɛɣɛlɩ nyǝ́mɑ lɩɩ Sukɔtɩ nɑ pɑ́ polo Ɩtɑm kɛ wʋlɑɣɑ tɛtʋ kiŋ. 
﻿LEFII KƆTƎLAA TƆM TAKƎLAƔA.
1.
Ḿpʋ́ɣʋ́ Tɑcɑɑ Ɩsɔ yɑɑ Moisi nɑ cokǝle nte pɑ lɑpǝnɑ pɔɔŋ, nɑ Ɩsɔ nɑ ɩ yǝlɑɑ pɑ́ suliɣi tǝ tɑɑ tɔ. Ɩlɛnɑ ɩ́ tɔmɩ-ɩ sɩ: 
Tɛlǝsɩ Ɩsɛɣɛlɩ nyǝ́mɑ sɩ, ye pɑ tɑɑ nɔɣɔlʋ cɑɑ-m kʋhɑʋ kɛ kɔnɑʋ, ɩ pǝsǝɣɩ nɑ ɩ́ kɔnɑ nɑʋ yɑɑ heu yɑɑ pǝ́ŋ́. 
Ye nɑʋ kɛ yʋlʋ cɑɑ lɑpʋ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ. Ɩlɛ ɑpɑlʋ nyǝŋ wei ɩ tiili tɑ́ cɑɑmɩ tɔɣɔ ɩ kɑ́ hɑ nɑ Tɑcɑɑ mʋ. Cokǝle nte tǝ tɑɑ Ɩsɔ nɑ yǝlɑɑ pɑ suliɣi tɔ tǝ nɔnɔɣɔ kɛ ɩ kɑ́ ponɑ. 
Ɩlɛnɑ ɩ́ tǝnɩ ɩ niŋ kɛ kpǝntɛ nte kɔkɔ lusiɣi mpʋ tɔ tǝ nyʋɣʋ tɔɔ. Tɑcɑɑ kɑ mʋ ɩ kɔtɑɣɑ nɑ ɩ́ hɩɩsɩ ɩ ɩsɑɣɑtʋ. 
Ɩlɛnɑ pʋntʋ lɛntɩ kpǝntɛ kɛ tǝsulle cokǝle kiŋ tǝnɑ. Alɔŋ lʋlʋɣʋ nyǝ́mɑ kɔtǝlɑɑ tɑɑ nɔɣɔlʋ kɑ́ hʋlɩ kpǝntɛ cɑlǝm kɛ Tɑcɑɑ. Ɩlɛnɑ ɩ́ ŋmɩɩsɩ-wǝɣɩ Ɩsɔ kɔtɑɣɑ tǝlɑtɛ kɔŋkɔmǝŋ tɔɔ kɛ́ cokǝle nɔnɔɣɔ. 
Sɑɑ wei kɔtɑɣɑ lɑtʋ litiɣi kpǝntɛ nɑ ɩ́ fɑkɩ-tɛɣɛ piliŋɑsɩ 
tɔɣɔ kɔtǝlɑɑ nɑ́ tɑɣɑnǝɣɩ kɔkɔ kɛ kɔtɑɣɑ tǝlɑtɛ tɔɔ. 
Ɩlɛnɑ pɑ́ tǝnɩ nɑntʋ cǝkǝŋ kɛ kɔkɔ tɔɔ tǝtetete, nɑ nyʋɣʋ nɑ nim cɔlɔ nim cɔlɔ tɔtɔ. 
Kpǝntɛ lotu nɑ tǝ nɔŋkpɑɑsɩ tɛŋ nyɑɑlʋɣʋ, ɩlɛnɑ kɔtʋlʋ nyɑɣɑsɩ pǝ tǝnɑɣɑ kɔtɑɣɑ tǝlɑtɛ tɔɔ. Kɔtɑɣɑ ŋkɑ kɔkɔ lusɑ kɑ tǝnɑ tɔɣɔlɛ. Kɑ sɔɔsʋŋ kɛ Tɑcɑɑ cɑɑkɩ. 
Ye ɩsɩɩ heu yɑɑ pǝ́ŋ kɛ yʋlʋ cɑɑkɩ lɑpʋ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ. Ɩlɛ ɑpɑlʋnyǝŋ wei ɩ tiili tɑ́ cɑɑmɩ tɔɣɔ ɩ kɑ́ kɔnɑ. 
Ɩlɛnɑ ɩ́ lɛntɩ-ɩ Ɩsɔ cokǝle kɔŋkɔŋ tɑɑ, kɛ kɔtɑɣɑ tǝlɑtɛ ilim ntɔɣɔŋ tɔɔ. Ɩlɛnɑ Alɔŋ lʋlʋɣʋ nyǝ́mɑ kɔtǝlɑɑ tɑɑ nɔɣɔlʋ ŋmɩɩsɩ cɑlǝm kɛ kɔtɑɣɑ tǝlɑtɛ kɔŋkɔmǝŋ tɔɔ. 
Ɩlɛnɑ kɔtɑɣɑ lɑtʋ fɑɣɑ nɑntʋ kɛ tilimɑ. Nɑ ɩ́ sɛtɩ nyʋɣʋ, nɑ ɩ́ lǝsɩ nim cɔlɔ nim cɔlɔ. Ɩlɛnɑ kɔtʋlʋ tǝnɩ nɑntʋ ntǝɣɩ kɔtɑɣɑ tǝlɑtɛ kɔkɔ ŋkɛ kɑ tɔɔ tǝtetete. 
Kpǝntɛ lotu nɑ tǝ nɔŋkpɑɑsɩ tɛŋ nyɑɑlʋɣʋ, ɩlɛnɑ kɔtʋlʋ hʋlɩ kɔtɑɣɑ ŋkɛɣɛ Tɑcɑɑ, nɑ ɩ́ nyɑɣɑsɩ pǝ tǝnɑɣɑ kɔtɑɣɑ tǝlɑtɛ tɔɔ. Kɔtɑɣɑ ŋkɑ kɔkɔ lusɑ kɑ tǝnɑ tɔɣɔlɛ. Kɑ sɔɔsʋŋ kɛ Tɑcɑɑ cɑɑkɩ. 
Ye sumɑɣɑ kɛ yʋlʋ cɑɑkɩ lɑpʋ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ, ɩhokɑɣɑ yɑɑ ɑlukuku kɛ ɩ kɑ́ kɔnɑ. 
Ɩlɛnɑ kɔtʋlʋ ponɑ sumɑɣɑ ŋkɛɣɛ Ɩsɔ kɔtɑɣɑ tǝlɑtɛ kiŋ, nɑ ɩ́ cɛ kɑ nyʋɣʋ nɑ ɩ́ nyɑɣɑsɩ-kʋɣʋ kɔtɑɣɑ kɔkɔ tɑɑ. Ɩlɛnɑ ɩ́ nyɑɑsɩ ɑlukuku cɑlǝm nɑ ɩ́ tɑɑnɑ-wǝɣɩ Ɩsɔ kɔtɑɣɑ tǝlɑtɛ kɔŋkɔmǝŋ tɔɔ. 
Ɩlɛnɑ ɩ́ lǝsɩ luɣuticɛcɛkʋ nɑ kʋ tɔɣɔnɑɣɑ, nɑ ɩ́ pɛtɩ-kʋɣʋ tɔlʋmɑ nim nyǝnɑ tǝlɔlɛ, kɛ Ɩsɔ kɔtɑɣɑ tǝlɑtɛ kɔŋkɔŋ tɑɑ, nɑ ilim tǝlɩɩlɛ tɔɔ. 
Ɩlɛnɑ ɩ́ tɔkɩ ɑlukuku keŋ tɑɑ nɑ ɩ́ hɔ nɑ ɩ́ cǝlɩ. Ɩlɛ pǝ tɑɑ yɑɑlɩ. Ɩlɛnɑ ɩ́ nyɑɣɑsɩ-ɩ Ɩsɔ kɔtɑɣɑ tǝlɑtɛ kɔkɔ tɑɑ. Kɔtɑɣɑ ŋkɑ kɔkɔ lusɑ kɑ tǝnɑ tɔɣɔlɛ. Kɑ sɔɔsʋŋ kɛ Tɑcɑɑ cɑɑkɩ. 
﻿Lefii.
2.
Ye ɩsɩɩ yʋlʋ cɑɑ ɩ kɔnɑ Tɑcɑɑ kɛ tɔɣɔnɑɣɑ kʋhɑʋ, mʋlʋm kʋpɑm kɛ ɩ cɑɑkɩ. Ɩ pǝlǝɣɩ pǝ tɔɔ kɛ́ nim, nɑ ɩ́ tǝnɩ tulɑɑlʋ. 
Ɩlɛnɑ ɩ́ ponɑ Alɔŋ lʋlʋɣʋ nyǝ́mɑ kɔtǝlɑɑ. Pɑ tɑɑ nɔɣɔlʋ cosiɣi nim mʋlʋm mpǝɣɩ ŋkute nɑ ɩ́ nyɑɣɑsɩ pǝ nɑ tulɑɑlʋ tǝnɑɣɑ kɔtɑɣɑ tǝlɑtɛ tɔɔ. Mpɩ pǝ kɛnɑ kʋtɔɔsǝm sɩ Tɑcɑɑ tǝnnɑ pǝ tǝnɑ. Kɔtɑɣɑ ŋkɑ kɔkɔ lusɑ kɑ tǝnɑ tɔɣɔlɛ. Kɑ sɔɔsʋŋ kɛ Tɑcɑɑ cɑɑkɩ. 
Kʋhɑʋ ŋkʋ kʋ kɑkɑɑsɑɣɑ pǝsǝɣɩ kɔtǝlɑɑ nyǝm kɛ́. Mpi tɔ, pǝ kɛ́ kɑtɛ tɑɑ kɑtɛ pʋlʋpʋɣʋ. Pǝ tɑɣɑ pʋlʋ, pǝ kɛ́ kɔtɑɣɑ ŋkɑ pɑ lɑpɑ Tɑcɑɑ tɔ, kɑ kɑkɑɑsɑɣɑ kɛ́. 
Ye pǝ kɛ́ ɩsɩɩ potopotonɑɑ looŋɑ tɑɑ kʋkʋsʋm fɛɩ tɔɣɔnɑɣɑ nɑkǝlɩ, ɩlɛ pɑ cɑɑ mʋlʋm kʋpɑm nɑ pɑ́ nuɣutinɑ nim, nɑ pɑ́ tʋ kɑkɑlɑsɩ yɑɑ pɛtɛpɛtɑsɩ tɑkɑ, nsi sɩ tɔɔ pɑ yɔɣɔlɑ nim tɔ. 
Ye ɩsɩɩ pɛtɛpɛtɑɣɑ mɑɣɑmɑɣɑ, ŋkɑ pɑ tʋɣɩ nyǝɣǝlʋɣʋ kʋwɑlʋɣʋ tɔɔ tɔ. Ɩlɛ mʋlʋm mpi pɑ nuɣutinɑ nim, nɑ pǝ tɑɑ fɛɩ kʋkʋsʋm tɔɣɔlɛ pɑ tʋɣɩ. 
Pɑ pʋtʋtǝɣɩ pɛtɛpɛtɑɣɑ ŋkɛ, ɩlɛnɑ pɑ́ sɔɔsɩ pǝ tɑɑ kɛ́ nim tɔtɔ. Ḿpʋ́ɣʋ́ pǝ wɛɛ sɩ, pɑ́ lɑ tɔɣɔnɑɣɑ kʋhɑʋ tɔm tɑɑ. 
Ye ɩsɩɩ tɔɣɔnɑɣɑ ŋkɑ pɑ toŋɑɑ tɔ kɑ kʋhɑʋ ɩlɛ, mʋlʋm mpi pɑ nuɣutinɑ nim tɔɣɔlɛ pɑ cɑɑkɩ. 
Pɑ tɑɣɑnǝɣɩ-kɛɣɛ, ɩsɩɩ pɑ kɛɛsʋɣʋ tɔ. Ɩlɛnɑ pɑ́ ponɑ tǝsulle cokǝle tɑɑ. Pɑ cɛlǝɣɩ kɔtʋlʋ, nɑ ɩ́lɛ́ ɩ ponɑ Ɩsɔ kɔtɑɣɑ tǝlɑtɛ kiŋ. 
Ɩlɛnɑ ɩ́ cosi nɑ ɩ́ nyɑɣɑsɩ tǝ tɔɔ sɩ, pǝ́ lɑ kʋtɔɔsǝm sɩ, Tɑcɑɑ tǝnnɑ pǝ tǝnɑ. Kɔtɑɣɑ ŋkɑ kɔkɔ lusɑ kɑ tǝnɑ tɔɣɔlɛ, kɑ sɔɔsʋŋ kɛ Tɑcɑɑ cɑɑkɩ. 
Kʋhɑʋ ŋkʋ kʋ kɑkɑɑsɑɣɑ pǝsǝɣɩ kɔtǝlɑɑ nyǝm kɛ́. Mpi tɔ, pǝ kɛ́ kɑtɛ tɑɑ kɑtɛ pʋlʋpʋɣʋ. Pǝ tɑɣɑ pʋlʋ, pǝ kɛ́ kʋhɑʋ ŋku pɑ hɑ Tɑcɑɑ tɔ kʋ kɑkɑɑsɑɣɑ kɛ́. 
Ye pɑ tɑɣɑnǝɣɩ Tɑcɑɑ mɑɣɑ tɔɣɔnɑɣɑ kʋhɑʋ sɩ, pɑ nyɑɣɑsɩ-kʋɣʋ kɔkɔ kɛ mɑ hǝtɛ tɑɑ, pǝ fɛɩ sɩ pɑ́ tʋ pǝ tɑɑ kɛ́ kʋkʋsʋm yɑɑ tɩɩŋ. 
Pɑ pǝsǝɣɩ nɑ pɑ́ hɑ-m tɩɩŋ nɑ kʋkʋsʋm kɛ wɑɑtʋ wei pɑ pukinɑ-m tɔɣɔnɑɣɑ kɑlɑɑlɑɣɑ tɔ. Amɑ tɩɩŋ nɑ kʋkʋsʋm mpǝɣɩ pǝ fɛɩ sɩ, pɑ́ nyɑɣɑsɩ kɔtɑɣɑ tǝlɑtɛ tɔɔ sɩ, Tɑcɑɑ mɑ́, mɑ́ nɩɩ pǝ sɔɔsʋŋ. 
Ye pɑ hɑɑkɩ Tɑcɑɑ mɑɣɑ tɔɣɔnɑɣɑ kʋhɑʋ, pǝ wɛɛ sɩ pɑ́ tʋ́ tɔm kɛ́. Mpi tɔ, mpɩ pǝ hʋlǝɣǝnɑ sɩ nɔɣɔ ŋkɑ mɑ nɑ-mɛ tǝ pɛɛlɑɑ tɔ, kɑ wɛ tɑm tɔɔ. Pǝ tɔɔ kɛ́ pǝ wɛɛ sɩ pɑ́ tʋɣɩ tɔm kɛ pɑɑ tɔɣɔnɑɣɑ kʋhɑʋ ŋku kʋ tɑɑ. 
Ye yʋlʋ lǝsǝɣɩ ɩ tɑwɑ kɑncɑɑlɑɣɑ kʋlʋlʋm kʋhɑʋ, ɩ wɔkɩ pǝ́ nɑ pǝ lɔɔtʋ kɛ́, nɑ ɩ́ yɔtɩ. 
Pǝ wɑɑlɩ, ɩlɛnɑ ɩ́ pǝlɩ pǝ tɔɔ kɛ́ nim nɑ ɩ́ tǝnɩ tulɑɑlʋ. Ḿpʋ́ɣʋ́ pǝ wɛɛ sɩ pɑ lɑ́ tɔɣɔnɑɣɑ kʋhɑʋ tɔm tɑɑ. 
Ɩlɛnɑ kɔtʋlʋ nɑ́ɑ́ cosi pee kʋyɔtɛɛ ɑnɩ, nɑ ɩ́ nyɑɣɑsɩ pǝ nɑ tulɑɑlʋ tǝnɑ. Mpɩ pǝ kɛnɑ kʋtɔɔsǝm sɩ Tɑcɑɑ tǝnnɑ pǝ tǝnɑ. Tɔɣɔnɑɣɑ kʋhɑʋ ŋku pɑ nyɑɣɑsɑ Tɑcɑɑ tɔɣɔlɛ. 
﻿Lefii.
3.
Ḿpʋ́ɣʋ́ Tɑcɑɑ tɑsɑɑ sɩ: Ye nɔɣɔlʋ cɑɑ ɩ lɑ-m nɔɣɔ kʋlʋmɑɣɑ kpɛntʋɣʋ kɔtɑɣɑ kɛ nɑʋ. Pǝ wɛɛ sɩ, ɑpɑlʋnyǝŋ yɑɑ ɑlʋ nyǝŋ wei ɩ tiili tɑ́ cɑɑmɩ tɔɣɔ ɩ kɑ́ kɔnɑ. 
Ɩlɛnɑ ɩ́ tǝnɩ ɩ niŋ kɛ kpǝntɛ nyʋɣʋ tɑɑ, nɑ ɩ́ lɛntɩ-tɛɣɛ tǝsulle cokǝle nɔnɔɣɔ. Ɩlɛnɑ Alɔŋ lʋlʋɣʋ nyǝ́mɑ kɔtǝlɑɑ tɑɑ nɔɣɔlʋ ŋmɩɩsɩ tǝ cɑlǝm kɛ Ɩsɔ kɔtɑɣɑ tǝlɑtɛ kɔŋkɔmǝŋ tɔɔ. 
Ɩlɛnɑ pɑ́ nyɑɣɑsɩ Tɑcɑɑ kɛ nim tǝnɑ, mpi pǝ pɑmɑ lotu tɔɔ tɔ, 
nɑ timpee nɑɑlɛ nɑ ɑ nim, nɑ kɔŋkɔmǝŋ tɑɑ nyǝm. Ɩsɩɩ pɑ lǝsʋɣʋ hɔɔlɛ, nɑ pǝ́ kpɛnnɑ timpee tɔ. 
Ɩlɛnɑ kɔtǝlɑɑ tǝnɩ nɑntʋ ntǝɣɩ Ɩsɔ kɔtɑɣɑ tǝlɑtɛ kɔkɔ tɔɔ. Nɑ pɑ́ nyɑɣɑsɩ-tɩ nɑ kʋhɑʋ ŋku kɔkɔ lusɑɑ tɔ. Kɔtɑɣɑ ŋkɑ pɑ nyɑɣɑsɑ Tɑcɑɑ tɔɣɔlɛ. Kɑ sɔɔsʋŋ kɛ ɩ cɑɑkɩ. 
Ye ɩsɩɩ heu yɑɑ pǝ́ŋ́ kɛ yʋlʋ lɑkɩ Tɑcɑɑ kɛ nɔɣɔ kʋlʋmɑɣɑ kpɛntʋɣʋ kɔtɑɣɑ. Apɑlʋ yɑɑ ɑlʋ nyǝŋ wei ɩ tiili tɑ́ cɑɑmɩ tɔɣɔ ɩ kɑ́ kɔnɑ. 
Ye ɩsɩɩ heu, ɩlɛ ɩ ponɑ-ɩ tǝsulle cokǝle kiŋ, 
nɑ ɩ́ tǝnɩ ɩ niŋ kɛ heu nyʋɣʋ tɑɑ, nɑ ɩ́ lɛntɩ-ɩ tǝ kiŋ tǝnɑ. Ɩlɛnɑ kɔtǝlɑɑ tɑɑ nɔɣɔlʋ ŋmɩɩsɩ heu cɑlǝm kɛ Ɩsɔ kɔtɑɣɑ tǝlɑtɛ kɔŋkɔmǝŋ tɔɔ. 
Ɩlɛnɑ pɑ́ nyɑɣɑsɩ Tɑcɑɑ kɛ nim tǝnɑ mpi pǝ pɑmɑ lotu tɔɔ tɔ. Nɑ timpee nɑɑlɛ nɑ ɑ nim nɑ kɔŋkɔmǝŋ tɔɔ nyǝm. Ɩsɩɩ pɑ lǝsʋɣʋ hɔɔlɛ nɑ pɑ́ kpɛnnɑ timpee tɔ, nɑ sukɑ tǝnɑ. 
Ɩlɛnɑ kɔtʋlʋ nyɑɣɑsɩ pǝ tǝnɑɣɑ kɔkɔ kɛ Ɩsɔ kɔtɑɣɑ tǝlɑtɛ tɔɔ. Tɔɣɔnɑɣɑ kɔtɑɣɑ ŋkɑ pɑ nyɑɣɑsɑ Tɑcɑɑ tɔɣɔlɛ. 
Ye pǝ́ŋ́ kɛ yʋlʋ lɑkɩ kɔtɑɣɑ, ɩlɛ ɩ ponɑ-ɩ tǝsulle cokǝle kiŋ, 
nɑ ɩ́ tǝnɩ ɩ niŋ kɛ ɩ nyʋɣʋ tɔɔ, nɑ ɩ́ lɛntɩ-ɩ tǝnɑ. Ɩlɛnɑ kɔtǝlɑɑ ŋmɩɩsɩ ɩ cɑlǝm kɛ Ɩsɔ kɔtɑɣɑ tǝlɑtɛ kɔŋkɔmǝŋ tɔɔ. 
Ɩlɛnɑ pɑ́ nyɑɣɑsɩ Tɑcɑɑ kɛ nim tǝnɑ mpi pǝ pɑmɑ lotu tɔɔ tɔ, 
nɑ timpee nɑɑlɛ nɑ ɑ nim, nɑ kɔŋkɔmǝŋ tɔɔ nyɩm. Ɩsɩɩ pɑ lǝsʋɣʋ hɔɔlɛ nɑ pɑ́ kpɛnnɑ timpee tɔ. 
Ɩlɛnɑ kɔtʋlʋ nyɑɣɑsɩ pǝ tǝnɑɣɑ kɔkɔ kɛ kɔtɑɣɑ tǝlɑtɛ tɔɔ. Tɔɣɔnɑɣɑ kɔtɑɣɑ ŋkɑ pɑ nyɑɣɑsɑ Tɑcɑɑ tɔɣɔlɛ. Kɑ sɔɔsʋŋ kɛ ɩ cɑɑkɩ. Tɑcɑɑ tǝnnɑ nim cɔlɔ nim cɔlɔ tǝnɑ. 
Pǝ tɔɔ kɛ́ pɑɑ timpiɣi Ɩsɛɣɛlɩ nyǝ́mɑ kɑ́ wɛɛ, pɑɑ wɑɑtʋ wei te, pǝ wɛɛ sɩ pɑ́ tɔkɩ kʋsǝsɩɩtʋ tǝnɛɣɛ. Pǝ fɛɩ sɩ pɑ́ tɔɣɔ kpǝntɛ nɑntʋ nim, yɑɑ tǝ cɑlǝm. 
﻿Lefii.
4.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, ye pǝ yʋkǝnɑ nɔɣɔlʋ nɑ ɩ́ lɑ́ mpi Tɑcɑɑ kisɑɑ tɔ, nɑ ɩ́ yɔkɩ kiiu. Ɩsǝnɑ pʋntʋ kɑ́ lɑ tɔɣɔlɔ. 
Ye kɔtʋlʋ sɔsɔ pǝntǝnɑ, ɩlɛnɑ ɩ tɑsǝkǝlɛ tɑɑnɑ yǝlɑɑ tǝnɑ. Pǝ wɛɛ sɩ ɩ́ lɑ Tɑcɑɑ kɛ ɩsɑɣɑtʋ hɩɩsʋɣʋ kɔtɑɣɑ kɛ nɑʋ ɑpɑlʋ nyǝŋ wei ɩ tiili tɑ cɑɑmɩ tɔ. 
Ɩ pukinɑ nɑʋ ɩnǝɣɩ tǝsulle cokǝle nɔnɔɣɔ. Ɩlɛnɑ ɩ́ tǝnɩ ɩ niŋ kɛ ɩ nyʋɣʋ tɑɑ, nɑ ɩ́ lɛntɩ-ɩ Tɑcɑɑ kiŋ tǝnɑ. 
Ɩlɛnɑ kɔtʋlʋ sɔsɔ kpɑɣɑ kpǝntɛ cɑlǝm nɑ nyǝnɑɣɑ nɑ ɩ́ sʋʋnɑ cokǝle tɑɑ. 
Ɩ liiki pǝ tɑɑ kɛ́ mpǝle, ɩlɛnɑ ɩ́ ŋmɩɩsɩ tɔm nɑɑtosompɔɣɔlɑɣɑ, kɛ Tɑcɑɑ kiŋ tǝnɑɣɑ cokǝle pʋʋɣʋ kʋkɑɣɑʋ tɔɔ, nɑ pǝ tɔɔ pǝ tɔɔ cǝnɛ. 
Ɩlɛnɑ ɩ́ tɑɑ cɑlǝm mpɩ tɔtɔɣɔ tulɑɑlʋ tǝwɔtɛ hǝlǝŋɑsɩ tɔɔ kɛ́ cokǝle tɑɑ tǝnɑ. Pǝ wɑɑlɩ, ɩlɛnɑ ɩ́ pǝlɩ cɑlǝm kʋkɑɑsǝm kɛ kɔtɑɣɑ tǝlɑtɛ nte tǝ wɛ cokǝle nɔnɔɣɔ tɔ tǝ tɛɛ. 
Ɩlɛnɑ ɩ́ kɔɔlɩ kpǝntɛ nim cɔlɔ nim cɔlɔ tǝnɑ. Pǝ kpɑɣɑʋ pǝ tǝnɑ mpi pǝ pɑmɑ pǝ tɑɑ lotu tɔɔ tɔ, 
nɑ timpee nɑɑlɛ nɑ ɑ nim, nɑ kɔŋkɔmǝŋ tɑɑ nyǝm. Ɩsɩɩ pɑ lǝsʋɣʋ hɔɔlɛ nɑ pɑ́ kpɛnnɑ timpee tɔ. 
Lonɑ kʋlʋmɛɛ ɑnǝɣɩ pɑ sɛtǝɣɩ nɔɣɔ kʋlʋmɑɣɑ kpɛntʋɣʋ kɔtɑɣɑ kpǝntɛ tɔɔ. Ɩlɛnɑ kɔtʋlʋ sɔsɔ nyɑɣɑsɩ nɑntʋ ntǝɣɩ kɔtɑɣɑ tǝlɑtɛ tɔɔ. 
Pǝ kɑɑsǝɣɩ nɑntʋ lɛntɩ, nɑ tɔnʋɣʋ nɑ nyʋɣʋ, nɑ nɔŋkpɑɑsɩ, nɑ lotu nɑ pǝ tɑɑ nyǝm tǝnɑ. Ɩlɛnɑ pɑ́ lɩɩnɑ tǝsikile wɑɑlɩ, kɛ lonte nte pɑ lǝsǝnɑ tǝ mpɑɑ nɑ pɑ́ lɔɔkɩ tɔlʋmɑ nim nyǝnɑ tɔ. Nɑ pɑ́ nyɑɣɑsɩ-tǝɣɩ kɔkɔ kɛ tɔlʋmɑ huɣule tɔɔ. 
Ye ɩsɩɩ Ɩsɛɣɛlɩ nyǝ́mɑ tǝnɑ tǝpɑɩ kɛ́ pǝ yʋkǝnɑɑ, nɑ pɑ́ lɑ mpi Tɑcɑɑ kisɑɑ tɔ, nɑ pɑ́ yɔkɩ ɩ kiiu nɑ pɑ tǝnɑ pɑ tɔm sɩ. 
Ɩlɛnɑ pǝ́ kɔɔ nɑ pɑ́ cɛkǝnɑ. Pǝ wɛɛ sɩ pɑ́ lǝsɩ nɑʋ ɑpɑlʋ nyǝŋ kɛ ɩsɑɣɑtʋ hɩɩsʋɣʋ kɔtɑɣɑ kɛ́. Pɑ pukinɑ-ɩ tǝsulle cokǝle nɔnɔɣɔ, 
ɩlɛnɑ pɑ nyʋɣʋ nyǝ́mɑ tǝnɩ pɑ niŋ kɛ kpǝntɛ nyʋɣʋ tɑɑ. Nɑ pɑ́ lɛntɩ-tɛɣɛ cokǝle nɔnɔɣɔ tǝnɑ. 
Ɩlɛnɑ kɔtʋlʋ sɔsɔ cosi tǝ cɑlǝm nɑ ɩ́ sʋʋnɑ tǝsulle cokǝle tɑɑ. 
Ɩ liiki pǝ tɑɑ kɛ́ mpǝle, ɩlɛnɑ ɩ́ ŋmɩɩsɩ tɔm nɑɑtosompɔɣɔlɑɣɑ, kɛ Tɑcɑɑ kiŋ tǝnɑɣɑ cokǝle pʋʋɣʋ kʋkɑɣɑʋ nɑ pǝ tɔɔ pǝ tɔɔ cǝnɛ. 
Ɩlɛnɑ ɩ́ tɑɑ cɑlǝm mpɩ tɔtɔɣɔ tulɑɑlʋ tǝwɔtɛ hǝlǝŋɑsɩ tɔɔ kɛ́ cokǝle tɑɑ tǝnɑ. Pǝ wɑɑlɩ, ɩlɛnɑ ɩ́ pǝlɩ cɑlǝm kʋkɑɑsǝm kɛ kɔtɑɣɑ tǝlɑtɛ nte tǝ wɛ cokǝle nɔnɔɣɔ tɔ tǝ tɛɛ. 
Ɩlɛnɑ ɩ́ sɛtɩ nim cɔlɔ nim cɔlɔ nɑ ɩ́ wɔ kɔtɑɣɑ tǝlɑtɛ tɔɔ. 
Teitei ɩsɩɩ ɩ kɑ lɑpʋ ɩ mɑɣɑmɑɣɑ ɩ ɩsɑɣɑtʋ hɩɩsʋɣʋ kɔtɑɣɑ nɑʋ tɔɣɔ ɩ kɑ́ lɑnɑ ɩnɛ. Ɩlɛnɑ ɩ́ lɑ Ɩsɛɣɛlɩ nyǝ́mɑ tǝnɑɣɑ ɩsɑɣɑtʋ hɩɩsʋɣʋ kɔtɑɣɑ, nɑ Ɩsɔ tɑɣɑnɩ-wɛɣɛ-tɩ. 
Pǝ wɑɑlɩ ɩlɛnɑ ɩ́ ponɑ kpǝntɛ kɑkɑɑsɑɣɑ kɛ tǝsikile wɑɑlɩ, nɑ ɩ́ nyɑɣɑsɩ-tɛɣɛ kɔkɔ, ɩsɩɩ ɩ kɑ lɑpʋ ɩ mɑɣɑmɑɣɑ ɩ ɩsɑɣɑtʋ hɩɩsʋɣʋ kpǝntɛ kɔtɑɣɑ tɔ. Kɔtɑɣɑ ŋkɑ kɑ hɩɩsǝɣɩ Ɩsɛɣɛlɩ nyǝ́mɑ tǝnɑ ɩsɑɣɑtʋ tɔɣɔlɛ. 
Ye ɩsɩɩ nyʋɣʋ tʋ nɔɣɔlʋɣʋ pǝ yʋkǝnɑɑ, nɑ ɩ́ lɑ mpi ɩ Cɑɑ Ɩsɔ kisɑɑ tɔ. Ɩsɩɩ ɩ yɔkɑ ɩ kiiu nɑ ɩ tɔm sɩ́. 
Ɩlɛnɑ pǝ́ kɔɔ nɑ ɩ́ cɛkǝnɑ ɩ ɩsɑɣɑtʋ. Pǝ wɛɛ sɩ, ɩ́ lɑ pǝŋtʋlʋɣʋ ŋku kʋ tiili tɑ́ cɑɑmɩ tɔɣɔ ɩsɑɣɑtʋ hɩɩsʋɣʋ kɔtɑɣɑ. 
Ɩ tǝnǝɣɩ ɩ niŋ kɛ kpǝntɛ nyʋɣʋ tɑɑ kɛ́. Ɩlɛnɑ ɩ́ lɛntɩ-tɛɣɛ tǝsulle cokǝle kiŋ, kɛ timpi pɑ lɛntǝɣɩ kɔtɑsɩ nsi kɔkɔ lusɑɑ tɔ sɩ tɔlɑ tɔ. Kɔtɑɣɑ ŋkɑ kɑ hɩɩsǝɣɩ ɩsɑɣɑtʋ tɔɣɔlɛ. 
Ɩlɛnɑ kɔtʋlʋ lii ɩ mpǝle kɛ cɑlǝm tɑɑ, nɑ ɩ́ tɑɑ-wǝɣɩ Ɩsɔ kɔtɑɣɑ tǝlɑtɛ hǝlǝŋɑsɩ tɔɔ, nɑ ɩ́ pǝlɩ kʋkɑɑsǝm kɛ tǝ tɛɛ. 
Ɩlɛnɑ ɩ́ wɔ nim cɔlɔ nim cɔlɔɣɔ kɔtɑɣɑ tǝlɑtɛ tɔɔ. Ɩsɩɩ pɑ lɑkʋɣʋ nɔɣɔ kʋlʋmɑɣɑ kpɛntʋɣʋ kɔtɑɣɑ kpǝntɛ tɔ. Ɩlɛnɑ ɩ́ lɑ nyʋɣʋ tʋ ɩnǝɣɩ ɩsɑɣɑtʋ hɩɩsʋɣʋ kɔtɑɣɑ nɑ Ɩsɔ tɑɣɑnɩ-ɩ-tɩ. 
Ye ɩsɩɩ yʋlʋ kɛ yem kɛ́ pǝ yʋkǝnɑɑ, nɑ ɩ́ lɑ mpi Tɑcɑɑ kisɑɑ tɔ. Ɩsɩɩ ɩ yɔkɑ ɩ kiiŋ tɑɑ nɑkʋlɩ, nɑ ɩ tɔm sɩ́. 
Ɩlɛnɑ pǝ́ kɔɔ nɑ ɩ́ cɛkǝnɑ, pǝ wɛɛ sɩ ɩ́ lɑ ɩsɑɣɑtʋ hɩɩsʋɣʋ kɔtɑɣɑ kɛ pǝ́ŋ́ ɑlʋ nyǝŋ wei ɩ tiili tɑ́ cɑɑmɩ tɔ. 
Ɩ tǝnǝɣɩ ɩ niŋ kɛ kpǝntɛ nyʋɣʋ tɑɑ kɛ́, ɩlɛnɑ ɩ́ lɛntɩ-tɛɣɛ timpi pɑ lɛntǝɣɩ kɔtɑɣɑ ŋkɑ kɔkɔ lusɑɑ tɔ kɑ tɔlɑ tɔ. 
Ɩlɛnɑ kɔtʋlʋ lii ɩ mpǝle kɛ cɑlǝm tɑɑ, nɑ ɩ tɑɑ Ɩsɔ kɔtɑɣɑ tǝlɑtɛ hǝlǝŋɑsɩ tɔɔ. Ɩlɛnɑ ɩ́ pǝlɩ kʋkɑɑsǝm kɛ tǝ tɛɛ. 
Ɩlɛnɑ pɑ́ sɛtɩ kpǝntɛ nim cɔlɔ nim cɔlɔ. Ɩsɩɩ pɑ lɑkʋɣʋ nɔɣɔ kʋlʋmɑɣɑ kpɛntʋɣʋ kɔtɑɣɑ tɔtɛ tɔ, nɑ kɔtʋlʋ nyɑɣɑsɩ nɑntʋ ntǝɣɩ kɔkɔ, nɑ Tɑcɑɑ nɩɩ pǝ sɔɔsʋŋ. Ɩlɛnɑ ɩ́ lɑ́ pǝntʋlʋ kɛ ɩsɑɣɑtʋ hɩɩsʋɣʋ kɔtɑɣɑ nɑ Ɩsɔ tɑɣɑnɩ-ɩ-tɩ. 
Ye heu kɛ ɩ sɔɔlɑ ɩsɑɣɑtʋ hɩɩsʋɣʋ kɔtɑɣɑ lɑpʋ ɩlɛ ɩ kɔnɑ ɑlʋnyǝŋ wei ɩ tiili tɑ́ cɑɑmɩ tɔ. 
Ɩ tǝnǝɣɩ ɩ niŋ kɛ kpǝntɛ nyʋɣʋ tɑɑ ɩlɛnɑ ɩ lɛntɩ-tɛɣɛ timpi pɑ lɛntǝɣɩ kɔtɑɣɑ ŋkɑ kɔkɔ lusɑɑ tɔ kɑ tɔlɑ tɔ. 
Ɩlɛnɑ kɔtʋlʋ lii ɩ mpǝle kɛ cɑlǝm tɑɑ, nɑ ɩ́ tɑɑ kɔtɑɣɑ tǝlɑtɛ hǝlǝŋɑsɩ tɔɔ. Nɑ ɩ́ pǝlɩ kʋkɑɑsǝm kɛ tǝ tɛɛ. 
Ɩlɛnɑ pɑ́ sɛtɩ kpǝntɛ nim cɔlɔ nim cɔlɔ. Ɩsɩɩ pɑ lɑkʋɣʋ nɔɣɔ kʋlʋmɑɣɑ kpɛntʋɣʋ kɔtɑɣɑ heu tɔ. Ɩlɛnɑ kɔtʋlʋ nyɑɣɑsɩ-tǝɣɩ kɔkɔ nɑ kɔtɑɣɑ nyǝntʋ lɛntɩ. Ɩlɛnɑ ɩ́ lɑ́ pǝntʋlʋ kɛ ɩsɑɣɑtʋ hɩɩsʋɣʋ kɔtɑɣɑ nɑ Ɩsɔ tɑɣɑnɩ-ɩ-tɩ. 
﻿Lefii.
5.
Sɑɑ wei pǝ wɛɛ sɩ pɑ́ lɑ ɩsɑɣɑtʋ hɩɩsʋɣʋ sɔɔsɩ tɔɣɔlɔ: Ye ɩsɩɩ yʋlʋ nɩɩwɑ pɑ yɔɣɔtǝnɑ tuunɑʋ sɩ, ɩ́ lǝsɩ ɑseetɑ kɛ tɔm nti ɩ nɑwɑ nɑ ɩ nyǝmɑ tɔ. Ɩlɛnɑ ɩ́ kisi tǝ yɔɣɔtʋɣʋ, pǝ ɩsɑɣɑtʋ wɛ ɩ nyʋɣʋ tɑɑ kɛ́. 
Lɛntɩ ɩlɛ, ye ɩsɩɩ pǝ yʋkǝnɑ yʋlʋ, nɑ ɩ́ tokinɑ ɑsilimɑ pʋlʋpʋ. Pɑɑ kpǝntɛ kʋsǝpǝlɛ. Tǝyɑɣɑ nyǝntɛ, yɑɑ tɑɑlɛ nyǝntɛ, yɑɑ nyɑmɑnyɑmɑ nɔɣɔlʋ, ɩ tɔm sǝpɑɣɑ, nɑ ɩ́ pǝsɩ ɑsilimɑ tʋ. 
Ye ɩsɩɩ pǝ yʋkǝnɑ nɔɣɔlʋ, nɑ ɩ́ tokinɑ yʋlʋ ɑsilimɑ nɑɑlɩ, nɑ pǝ́ pilisi-ɩ. Ɩlɛnɑ ɩ́ kɔɔ ɩ́ cɛkǝnɑ, ɩ tɔm sǝpɑɣɑ. 
Yɑɑ pǝ yʋkǝnɑ nɔɣɔlʋɣʋ tɑnɑɑʋ tɑɑ, nɑ ɩ́ tuunɑ kʋpɑntʋ yɑɑ ɩsɑɣɑtʋ. Ɩlɛnɑ ɩ́ kɔɔ ɩ́ cɛkǝnɑ, ɩ tɔm sǝpɑɣɑ. 
Ye wei ɩ lɑpɑ ɩsɑɣɑtʋ nti pɑ kɛɛsɑ ɩsǝntɔ tɔ tǝ tɑɑ nɑtǝlɩ, pǝ wɛɛ sɩ pʋntʋ ɩ́ hʋlɩ-tǝɣɩ kɔtʋlʋ, nɑ ɩ́ tisi sɩ ɩ tɔm sǝpɑ. 
Nɑ ɩ́ kɔnɑ heu yɑɑ pǝ́ŋ́ nɑ ɩ lɑ ɩsɑɣɑtʋ hɩɩsʋɣʋ kɔtɑɣɑ. Ɩlɛnɑ kɔtʋlʋ lɑpɩ-ɩ pǝ sɔɔsɩ. 
Ye yʋlʋ wɩɩ heu yɑɑ pǝ́ŋ́ sɩ ɩ́ lɑnɑ ɩsɑɣɑtʋ hɩɩsʋɣʋ kɔtɑɣɑ. Ɩ pǝsǝɣɩ nɑ ɩ́ cɑɑ ɩhokɑsɩ nɑɑlɛ yɑɑ ɑlukukunɑɑ nɑɑlɛ, nɑ ɩ́ ponɑ Tɑcɑɑ tǝyɑɣɑ tɑɑ. Ɩlɛnɑ ɩ́ lɑ́ lɛlʋ kɛ ɩsɑɣɑtʋ hɩɩsʋɣʋ kɔtɑɣɑ, nɑ lɛlʋ kɛ kɔtɑɣɑ ŋkɑ kɔkɔ lusɑɑ tɔ. 
Ɩ cɛlǝɣɩ kɔtʋlʋ kɛ pɑ nɑɑlɛ, nɑ ɩ́lɛ́ ɩ́ hʋ́lɩ́ Ɩsɔ kɛ́ ɩsɑɣɑtʋ hɩɩsʋɣʋ nyǝŋ nɑ ɩ́ yɔkɩ ɩ lumɑɣɑ. Amɑ ɩɩ cɛkɩ nyʋɣʋ. 
Ɩlɛnɑ ɩ́ cosi cɑlǝm nɑ ɩ́ ŋmɩɩsɩ-wǝɣɩ kɔtɑɣɑ tǝlɑtɛ kɔŋkɔmǝŋ tɔɔ. Ɩlɛnɑ ɩ́ pǝlɩ kʋkɑɑsǝm kɛ tǝ tɛɛ. Ḿpʋ́ɣʋ́ pǝ wɛɛ sɩ ɩ́ lɑ ɩsɑɣɑtʋ hɩɩsʋɣʋ kɔtɑɣɑ tɔm tɑɑ. 
Pǝ wɑɑlɩ kɛ́ kɔtʋlʋ lɑkɩ kɔtɑɣɑ ŋkɑ kɔkɔ lusɑ kɑ tǝnɑ tɔɣɔ ɑlukuku nɑɑlɛ nyǝŋ, ɩsɩɩ pɑ sɩɩʋ tɔ. Ɩlɛnɑ ɩ́ lɑ́ pǝntʋlʋ kɛ ɩsɑɣɑtʋ hɩɩsʋɣʋ kɔtɑɣɑ, nɑ Ɩsɔ hɩɩsɩ-tɩ. 
Ye yʋlʋ fɛɩnɑ ɑlukukunɑɑ nɑɑlɛ, yɑɑ ɩhokɑsɩ nɑɑlɛ. Ɩ pǝsǝɣɩ nɑ ɩ́ ponɑ mʋlʋm kiloonɑɑ tooso nɑ ɩ́ lɑ́ ɩsɑɣɑtʋ hɩɩsʋɣʋ kɔtɑɣɑ. Amɑ pǝ fɛɩ sɩ ɩ́ siti nim, yɑɑ ɩ́ tǝnɩ pǝ tɔɔ kɛ́ tulɑɑlʋ kɛ́. Mpi tɔ, pǝ kɛ́ ɩsɑɣɑtʋ hɩɩsʋɣʋ kɔtɑɣɑ kɛ́, pǝ tɑɣɑ tɔɣɔnɑɣɑ nyǝŋkɑ. 
Ɩ pukinɑ mʋlʋm mpǝɣɩ kɔtʋlʋ, ɩlɛnɑ ɩ́lɛ́ ɩ́ cosi-wǝɣɩ ŋkute. Ńtɛ́ tǝ kɛnɑ kʋtɔɔsǝm sɩ Tɑcɑɑ tǝnnɑ pǝ tǝnɑ. Ɩlɛnɑ ɩ́ nyɑɣɑsɩ pǝ nɑ kɔtɑsɩ lɛnsɩ nsi sɩ wɛ kɔtɑɣɑ tǝlɑtɛ tɔɔ tɔɣɔ Tɑcɑɑ. Ḿpʋ́ɣʋ́ pǝ wɛɛ sɩ pɑ́ lɑ ɩsɑɣɑtʋ hɩɩsʋɣʋ sɔɔsɩ. 
Ɩlɛnɑ kɔtʋlʋ lɑ pʋntʋ kɛ ɩsɑɣɑtʋ hɩɩsʋɣʋ kɔtɑɣɑ nɑ Ɩsɔ hɩɩsɩ-ɩ-tɩ. Ɩlɛnɑ kʋkɑɑsǝm pǝsɩ kɔtʋlʋ nyǝm, ɩsɩɩ tɔɣɔnɑɣɑ kʋhɑʋ sɔɔsɩ tɔm tɑɑ. 
Ḿpʋ́ɣʋ́ Tɑcɑɑ heelɑ Moisi sɩ: 
Ye pǝ yʋkǝnɑ yʋlʋ, nɑ ɩ́ sɔɔ Tɑcɑɑ kɛ cɛlʋɣʋ kɛ ɩ nyǝm, pǝ wɛɛ sɩ ɩ́ kɔnɑ ɩwɑɑʋ ŋku kʋ tiili tɑ́ cɑɑmɩ tɔ, nɑ ɩ́ lɑ́ tɑɣɑnʋɣʋ kɔtɑɣɑ. Ɩ lǝsǝɣɩ-kʋɣʋ kɑlǝkʋ tɑɑ kɛ́, nɑ ɩ́ mɑɣɑsɩ nɑ ɩ́ nɑ́ sɩ kʋ liɣitee tɑlɑ ɩsɩɩ pɑ sɩɩwɑ tǝsulle cokǝle tɑɑ tɔ. 
Ɩlɛnɑ ɩ́ fɛlɩ Ɩsɔ kɛ́ kǝmlɛ, nɑ ɩ́ sɔɔsɩ pɑɑ kɑkpɑsɩ wei ɩ́ tɔɔ kɛ́ kʋlʋm. Mpi tɔ, ɩ wɑkǝlǝnɑ Ɩsɔ tǝyɑɣɑ, ɩlɛnɑ ɩ́ cɛlɑ pǝ tǝnɑɣɑ kɔtʋlʋ. Ɩlɛnɑ ɩ́lɛ́ ɩ lɛntɩ kpǝntɛ, nɑ ɩ́ lɑ pǝntʋlʋ kɛ ɩsɑɣɑtʋ tɑɣɑnʋɣʋ kɔtɑɣɑ, nɑ Ɩsɔ hɩɩsɩ-ɩ-tɩ. 
Pɑɑ pǝ yʋkǝnɑ yʋlʋ kɛ́ nɑ ɩ́ yɔkɩ Tɑcɑɑ kʋsǝsɩɩtʋ, ɩ sǝɣǝlɑɑ tɔtɔɣɔ. 
Pǝ wɛɛ sɩ ɩ́ lǝsɩ kɑlǝkʋ tɑɑ kɛ́ ɩwɑɑʋ ŋku kʋ tiili tɑ́ cɑɑmɩ tɔɣɔ. Ɩ́ mɑɣɑsɩ nɑ ɩ́ nɑ́ sɩ kʋ liɣitee tɑlɑ ɩsɩɩ pɑ sɩɩwɑ tɔ. Ɩlɛnɑ kɔtʋlʋ lɑpɩ-ɩ ɩsɑɣɑtʋ nti pǝ yʋkǝnɑ-ɩ nɑ ɩ lɑ tɔ, tǝ tɑɣɑnʋɣʋ kɔtɑɣɑ, nɑ Ɩsɔ hɩɩsɩ-ɩ-tɩ. 
Tɑsǝkǝlɛ tɑɣɑnʋɣʋ kɔtɑɣɑ ntɛ́. Mpi tɔ, yʋlʋ ɩnɩ ɩ kɑ wɑkǝlǝnɑ Tɑcɑɑ kɛ́. 
Ḿpʋ́ɣʋ́ Tɑcɑɑ heelɑ Moisi sɩ: 
Ye ɩsɩɩ pɑ cɛlɑ yʋlʋ kɛ pʋlʋpʋ sɩɩʋ, yɑɑ ɩ kǝntɑ-wɩ, yɑɑ ɩ ŋmɩɩlɑ-wɩ, yɑɑ ɩ muɣulɑɑ kɛ́ nɑ ɩ́ hiki-wɩ, yɑɑ ɩ tɩɩ hii-wɩ nɑ ɩ́ kpɛɛsɩ. Ɩlɛnɑ ɩ́ looli nɑ ɩ́ tuu, nɑ ɩ́ tɑkɩ ɩsɑɣɑtʋ ɩsɩɩ mpʋ pǝ tɑkɑ, ɩ wɑkǝlǝnɑ Tɑcɑɑ kɛ́, nɑ ɩ tɔm sǝpɑ. 
Ye kʋyɑkʋ ŋku pǝ kulɑ ɩ wɑɑlɩ, pǝ wɛɛ sɩ ɩ́ mǝŋnɑ, yɑɑ ɩ́ fɛlɩ kpǝntɛ tʋ kɛ́. Hɑlǝnɑ ɩ́ sɔɔsɩ pɑɑ kɑkpɑsɩ wei ɩ tɔɔ kɛ́ kʋlʋm, nɑ ɩ́ kpɛntɩ nɑ ɩ́ cɛlɛ-ɩ. 
Pǝlɛ pǝ wɑɑlɩ, pǝ wɛɛ sɩ ɩ́ ponɑ kɔtʋlʋ kɛ ɩsɑɣɑtʋ tɑɣɑnʋɣʋ kɔtɑɣɑ ɩwɑɑʋ ŋku kʋ tiili tɑ́ cɑɑmɩ tɔ. Ɩ mɑɣɑsɩ nɑ ɩ́ nɑ́ sɩ kʋ liɣitee tɑlɑ ɩsɩɩ pɑ sɩɩwɑ tɔ. 
Ɩlɛnɑ kɔtʋlʋ lɑ pʋntʋ ɩnǝɣɩ ɩsɑɣɑtʋ tɑɣɑnʋɣʋ kɔtɑɣɑ kɛ Tɑcɑɑ kiŋ. Nɑ ɩ́lɛ́ ɩ́ hɩɩsɩ-ɩ-tɩ, pɑɑ tǝ kɛ́ nti. 
﻿Lefii.
6.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Alɔŋ nɑ ɩ lʋlʋɣʋ nyǝ́mɑ kɛ kɔtɑsɩ nsi kɔkɔ lusɑɑ tɔ, sɩ tɔɔ kʋsǝsɩɩtʋ. Pǝ wɛɛ sɩ, kɔtɑɣɑ ŋkɑ mɑ kɔkɔ lusɑ mpʋ tɔ, kɑ́ wɛɛ kɔtɑɣɑ tǝlɑtɛ tɑɑ kɛ́ ɑhoo tǝnɑɣɑ, kɔkɔ ɩ tɑɑ te. 
Tɛʋ feŋ tɑnɑŋ ɩlɛnɑ kɔtʋlʋ tɔɣɔlɩ kponkpontu toŋ nyǝntʋ kɔmsɑ, nɑ ɩ́ suu pǝ cɑpɑ, nɑ ɩ́ kuu kɔtɑɣɑ ŋkɛ kɑ tɔlʋmɑ nim nyǝnɑ nɑ ɩ́ huti-yɛɣɛ kɔŋkɔŋ tɑɑ tǝnɑ. 
Ɩlɛnɑ ɩ́ lɑɣɑsɩ wontu nɑ ɩ́ lɩɩnɑ tɔlʋmɑ ɑnǝɣɩ tǝsikile wɑɑlɩ. Lonte ntɛɣɛ pɑ lǝsǝnɑ tǝ mpɑɑ nɑ pɑ́ lɔɔkɩ tɔlʋmɑ nim nyǝnɑ. 
Pǝ fɛɩ sɩ kɔtɑɣɑ tǝlɑtɛ kɔkɔ ɩ́ te. Pɑɑ ɩfemle nteɣe kɔtʋlʋ kɑ nyɔtǝɣɩ tɑɑsɩ kʋfɑsɩ. Ɩlɛnɑ pǝ́cɔ́ ɩ́ tǝnɩ kɔtɑɣɑ ŋkɑ kɔkɔ lusɑɑ tɔ kɑ nɑntʋ, nɑ nɔɣɔ kʋlʋmɑɣɑ kɔtɑɣɑ kpǝntɛ nim cɔlɔ nim cɔlɔ kɛ pǝ tɔɔ. 
Ye tɔɣɔnɑɣɑ kʋhɑʋ tɔm tɑɑ, ɩlɛ pǝ kʋsǝsɩɩtʋ ntɔ. Pǝ wɛɛ sɩ Alɔŋ lʋlʋɣʋ nyǝ́mɑ tɑɑ kɔtʋlʋ nɔɣɔlʋ, kɑ́ ponnɑ-kɛɣɛ Tɑcɑɑ kɛ kɔtɑɣɑ tǝlɑtɛ kiŋ. 
Ɩlɛnɑ ɩ́ cosi mʋlʋm mpi pɑ sitɑ nim tɔɣɔ ŋkute nɑ tulɑɑlʋ tǝnɑ, nɑ ɩ́ nyɑɣɑsɩ kɔtɑɣɑ tǝlɑtɛ tɔɔ. Mpʋ pǝ kɛnɑ kʋtɔɔsǝm sɩ Tɑcɑɑ tǝnnɑ pǝ tǝnɑ, nɑ ɩ cɑɑkɩ pǝ sɔɔsʋŋ. 
Kɔtǝlɑɑ kɑ́ tɔɣɔnɑ pǝ kʋkɑɑsǝm mpǝɣɩ Ɩsɔ lonte tɑɑ kɛ tǝsulle cokǝle kɑtɑɣɑ tɑɑ tǝnɑ. Amɑ pǝ fɛɩ sɩ pɑ́ tǝsɩ pǝ tɔɣɔnɑɣɑ nɑ kʋkʋsʋm kɛ́. 
Mpi tɔ, kʋhɑʋ ŋku pɑ hɑ Ɩsɔ mɑ tɔ, kʋ tɑɑ kɛ́ mɑ cɛlɑ-wɛɣɛ pɑ pɑɑ tete. Pǝ kɛ́ kɑtɛ tɑɑ kɑtɛ pʋlʋɣʋ, ɩsɩɩ ɩsɑɣɑtʋ hɩɩsʋɣʋ, yɑɑ tɑɣɑnʋɣʋ kɔtɑsɩ nɑntʋ. 
Ɩlɛ Alɔŋ lʋlʋɣʋ nyǝ́mɑ ɑpɑlʋ nyǝ́mɑ tike kɑ́ tɔkǝnɑ pǝ tɔɣɔnɑɣɑ ŋkɛ. Mpi tɔ, kɔtɑɣɑ ŋkɑ pɑ kɔnɑ Tɑcɑɑ kɛ mpʋ tɔ, kɑ hɔɣɔlʋɣʋ kɛ́ pɑ nyǝm kɛ tɑm tɔɔ kɛ́. Pǝ tɔɔ kɛ́ ye yʋlʋ kpɑɩ tʋ wei ɩ tɑ kɛ Alɔŋ lʋlʋɣʋ tʋ tɔ, ɩ tokinɑɑ, ɩsɩɩ ɩ sǝpɑ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Ye pɑ kpɑwɑ Alɔŋ nɑ ɩ pǝyɑlɑɑ kɛ kɔtǝlɑɑ, nɑ pɑ́ pǝlɩ-wɛɣɛ nim, pǝ wɛɛ sɩ pɑ́ kɔŋnɑ-m kʋhɑʋ kɛ mʋlʋm kiloonɑɑ toosoɣo pɑɑ kʋyɑkʋ ŋku. Hɔɣɔlʋɣʋ kɛ tɑnɑŋ nɑ lɛŋkʋ kɛ tɑɑnɑɣɑ. 
Pɑɑ nuɣuti mʋlʋm mpǝɣɩ nɑ nim, nɑ pɑ́ tʋ́ pǝ pɛtɛpɛtɑɣɑ kɛ nyǝɣǝlʋɣʋ kʋwɑlʋɣʋ tɔɔ. Pǝ wɑɑlɩ ɩlɛnɑ pɑ́ pʋtǝtɩ-kɛ nɑ pɑ́ ponɑ kɔtɑɣɑ tǝlɑtɛ tɔɔ, nɑ Tɑcɑɑ lɑŋlɛ hɛɛnɑ kɔtɑɣɑ ŋkɛ kɑ sɔɔsʋŋ. 
Ye wɑɑtʋ nɔɣɔlʋ pɑ kpɑ Alɔŋ lʋlʋɣʋ nyǝ́mɑ tɑɑ nɔɣɔlʋɣʋ kɔtʋlʋ sɔsɔ sɩ, ɩ́ lɛɛtɩ kʋpǝŋ lonte. Kʋhɑʋ kʋlʋmʋɣʋ ŋkʋɣʋ ɩ kɑ́ kɔnɑ, nɑ ɩ́ nyɑɣɑsɩ pǝ tǝnɑɣɑ Tɑcɑɑ mɑ́. Pǝ kɛ́ mɑ kiiu tɑm tɔɔ nyǝŋkʋ kɛ́. 
Ye kɔtʋlʋ kɔnnɑ ɩ mɑɣɑmɑɣɑ ɩ tɔɣɔnɑɣɑ kʋhɑʋ, pǝ wɛɛ sɩ pɑ́ nyɑɣɑsɩ pǝ tǝnɑɣɑ, pǝ tɑɑ pʋlʋ fɛɩ tɔɣɔʋ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Alɔŋ nɑ ɩ pǝyɑlɑɑ kɛ ɩsɑɣɑtʋ hɩɩsʋɣʋ kɔtɑsɩ kʋsǝsɩɩtʋ. Lonte nte tǝ tɑɑ pɑ lɛntǝɣɩ kɔtɑsɩ nsi kɔkɔ lusɑɑ tɔ, sɩ tɔlɑ tɔɣɔ pɑɑ lɛntɩ ɩsɑɣɑtʋ hɩɩsʋɣʋ nyǝntɛ tɔtɔ. Pǝ nɑntʋ kɛ kɑtɛ tɑɑ kɑtɛ pʋlʋpʋɣʋ. 
Kɔtʋlʋ wei ɩ lɑpɑ pǝ tǝmlɛ tɔ, tǝsulle cokǝle kɑtɑɣɑ tɑɑ kɛ́ pǝ wɛɛ sɩ ɩ́ tɔɣɔ-tǝɣɩ lonte nte tǝ wɛnɑ tǝ mpɑɑ tɔ tǝ tɑɑ. 
Ye yʋlʋ kɛ yem ɩ́ tokinɑɑ, ɩ lepɑ. Tǝ cɑlǝm ɩ yɑwɑ pʋʋɣʋ tɔɔ, lonte kʋlʋmtǝlɛ ńtɛ́ tǝ tɑɑ kɛ́ pɑɑ nyɑɑlɩ-wɩ. 
Ye cʋɣʋ tiipile tɑɑ kɛ́ pɑ tǝsɑ pǝ nɑntʋ, ye pɑ tɛmɑ pǝ wɛɛ sɩ pɑ́ yɔkɩ-tɛɣɛ. Amɑ ye nyǝɣǝlʋɣʋ kʋsɛɛmʋɣʋ nyǝntɛ tɑɑ, ɩlɛ pɑ́ nyɑɑlɩ-tɛɣɛ teu, nɑ pɑ́ kilisinɑ lʋm kɛ sɔsɔm. 
Kɔtǝlɑɑ nɑ pɑ tɛɛsɩ tɑɑ ɑpɑlɑɑ tike kɑ́ tɔɣɔnɑ nɑntʋ ntɩ. Pǝ tɑɣɑ pʋlʋ, tǝ kɛ́ kɑtɛ tɑɑ kɑtɛ pʋlʋpʋɣʋ. 
Amɑ ye pɑ sʋʋnɑ kpǝntɛ ntɛ tǝ cɑlǝm kɛ tǝsulle cokǝle tɑɑ, nɑ pɑ́ lɑnɑ ɩsɑɣɑtʋ hɩɩsʋɣʋ kɔtɑɣɑ kɛ Ɩsɔ tǝyɑɣɑ tɑɑ, tǝ nɑntʋ fɛɩ tɔɣɔʋ tɔtɔ. Pǝ wɛɛ sɩ pɑ́ nyɑɣɑsɩ-tǝɣɩ kɔkɔ kɛ́. 
﻿Lefii.
7.
Ḿpʋ́ɣʋ́ Tɑcɑɑ tɑsɑɑ sɩ: Tɑɣɑnʋɣʋ sɔɔsɩ kʋsǝsɩɩtʋ ntɔ. Tǝ kɛ́ kɑtɛ tɑɑ kɑtɛ pʋlʋɣʋ. 
Lonte nte tǝ tɑɑ pɑ lɛntǝɣɩ kɔtɑsɩ nsi kɔkɔ lusɑɑ tɔ, sɩ tɔlɑ tɔɣɔ pɑɑ lɛntɩ ɩsɑɣɑtʋ hɩɩsʋɣʋ sɔɔsɩ nyǝntɛ tɔtɔ. Ɩlɛnɑ kɔtʋlʋ ŋmɩɩsɩ tǝ cɑlǝm kɛ́ kɔtɑɣɑ tǝlɑtɛ kɔŋkɔmǝŋ tɔɔ. 
Ɩlɛnɑ pɑ́ kɔɔlɩ kpǝntɛ nim cɔlɔ nim cɔlɔ tǝnɑ. Pǝ kpɑɣɑʋ pǝ tǝnɑ mpi pǝ pɑmɑ pǝ tɑɑ lotu tɔɔ tɔ, 
nɑ timpee nɑɑlɛ nɑ ɑ nim, nɑ kɔŋkɔmǝŋ tɑɑ nyǝm. Ɩsɩɩ pɑ lǝsʋɣʋ hɔɔlɛ nɑ pǝ́ kpɛnnɑ timpee tɔ. 
Ɩlɛnɑ kɔtʋlʋ nyɑɣɑsɩ pǝ tǝnɑɣɑ kɔtɑɣɑ tǝlɑtɛ tɔɔ. Tɑɣɑnʋɣʋ kɔtɑɣɑ ntɛ. 
Kɔtǝlɑɑ tɛɛsɩ tɑɑ ɑpɑlɑɑ tike kɑ́ tɔɣɔnɑ nɑntʋ ntǝɣɩ lonte nte tǝ wɛnɑ tǝ mpɑɑ tɔ tǝ tɑɑ. Mpi tɔ, tǝ kɛ́ kɑtɛ tɑɑ kɑtɛ pʋlʋɣʋ. 
Tɑɣɑnʋɣʋ kɔtɑɣɑ nɑ ɩsɑɣɑtʋ hɩɩsʋɣʋ nyǝŋkɑ pǝ kʋsǝsɩɩtʋ wɛ kʋlʋmtʋ kɛ́. Kɔtʋlʋ wei ɩ lɑpɑ pǝ tǝmlɛ tɔ, ɩnɩ ɩ tǝnnɑ pǝ nɑntʋ kʋkɑɑsǝtʋ. 
Ye ɩsɩɩ nɔɣɔlʋ kɔnɑ kpǝntɛ sɩ ɩ lɑkɩ kɔtɑɣɑ ŋkɑ kɔkɔ lusɑɑ tɔ. Kɔtʋlʋ wei ɩ lɑpɑ pǝ tǝmlɛ tɔ, ɩnɩ ɩ tǝnnɑ tɔnʋɣʋ. 
Ye pɑ kɔnɑ Ɩsɔ kɛ tɔɣɔnɑɣɑ kʋhɑʋ, ɩsɩɩ potopoto, yɑɑ kɑkɑlɑsɩ, yɑɑ pɛtɛpɛtɑɣɑ, yɑɑ kʋtoŋǝm, ɩlɛ kɔtʋlʋ wei ɩ lɑpɑ pǝ tǝmlɛ tɔ, ɩnɩ ɩ tǝnnɑ. 
Amɑ pǝ kɑɑsɑ tɔɣɔnɑɣɑ kʋhɑɑŋ lɛlǝŋ tɔ. Pɑɑ nim kʋsitɑɣɑ yɑɑ kpɛtɛ nyǝŋkɑ, kɔtǝlɑɑ tɑlǝɣǝnɑ pǝ tǝnɑɣɑ teitei. 
Nɔɣɔ kʋlʋmɑɣɑ kpɛntʋɣʋ kɔtɑsɩ nsi pɑ lɑkɩ Tɑcɑɑ tɔ sɩ kʋsǝsɩɩtʋ ntɔ. 
Ye sɛɛtʋ kɔtɑɣɑ kɛ pɑ lɑpɑ, pɑ pukinɑ tɔtɔɣɔ kʋkʋsʋm fɛɩ kɑkɑlɑsɩ nsi pɑ sitɑ nim tɔ, pǝ pɛtɛpɛtɑsɩ nsi sɩ tɔɔ pɑ tɑɑ-wɩ tɔ, nɑ mʋlʋm kʋpɑm mpi pɑ nuɣutinɑ-wɩ tɔ pǝ kɑkɑlɑsɩ. 
Pǝlɛ pǝ pɑɑsi, pɑ sɔɔsǝɣɩ kʋkʋsʋm potopoto kɛ sɛɛtʋ kɔtɑɣɑ ŋkɛ kɑ tɔɔ. 
Ɩlɛnɑ pɑ́ lǝsɩ kɑkɑlɑsɩ nsɩ sɩ tɔm tooso tɔɔ kɛ́ kʋlʋmɑɣɑ kʋlʋmɑɣɑ, nɑ pɑ́ kpɑɑsɩ ɩsɔtɑɑ kɛ Ɩsɔ kɔtɑɣɑ tǝlɑtɛ kiŋ. Ɩlɛnɑ kɔtʋlʋ wei ɩ ŋmɩɩsɑ kpǝntɛ cɑlǝm kɛ tǝ kɔŋkɔmǝŋ tɔɔ tɔ, ɩ́ kpɑɣɑ sǝlɛ. 
Ye sɛɛtʋ kɔtɑɣɑ kpǝntɛ nɑntʋ ɩlɛ, pǝ wɛɛ sɩ kʋyɑkʋ ŋkʋ kʋ mɑɣɑmɑɣɑ kɛ pɑɑ tɔɣɔ-tɩ, pǝ fɛɩ sɩ tǝ́ fe tɛʋ. 
Ye ɩsɩɩ nɔɣɔlʋ lɑpɑ nɔɣɔ kʋlʋmɑɣɑ kpɛntʋɣʋ sɔɔsɩ, yɑɑ ɩ kɑ sɩɩ nɔɣɔ, ɩlɛnɑ ɩ lɑ pǝ sɔɔsɩ, pɑ pǝsǝɣɩ nɑ pɑ́ tɔɣɔ pǝ nɑntʋ kɛ kʋyɑkʋ ŋkʋ, nɑ pɑ́ tɔɣɔ pǝ kʋkɑɑsǝtʋ kɛ pǝ tɛʋ kʋfemuɣu. 
Ye tǝ tɑlɑ kʋyɑkʋ tooso nyǝŋkʋ wule, ɩlɛ pǝ wɛɛ sɩ pɑ́ wɔ-tǝɣɩ kɔkɔ. 
Wei ɩ́ tɔɣɔ pǝ nɑntʋ kɛ kʋyɑkʋ tooso nyǝŋkʋ wule, Tɑcɑɑ kɑɑ mʋ ɩ kɔtɑɣɑ. Pǝyele ɩ kɔtɑɣɑ kɑɑ wɑɑsɩ tɔtɔ. Pǝ pǝsɑ kʋsɔɣɔtʋ pʋlʋpʋ kɛ́. Ye wei ɩ tɔɣɑɑ pǝ mǝlɩ ɩ nyʋɣʋ tɑɑ. 
Ye pǝ nɑntʋ ɩ́ tokinɑ ɑsilimɑ pʋlʋpʋ, tǝ fɛɩ tɔɣɔʋ tɔtɔ. Kɔkɔ kɛ pɑɑ nyɑɣɑsɩ-tɩ. Pǝ wɛɛ sɩ mpɑ pɑ fɛɩnɑ ɑsilimɑ tɔ, pɑ tike pɑɑ tɔɣɔnɑ pǝ nɑntʋ. 
Ye ɩsɩɩ nɔɣɔlʋ wɛ ɑsilimɑ tɑɑ, nɑ pɑ́ lɑ Tɑcɑɑ kɛ nɔɣɔ kʋlʋmɑɣɑ kpɛntʋɣʋ kɔtɑɣɑ nɑ pʋntʋ tɔɣɔ, pǝ wɛɛ sɩ pɑ́ lǝsɩ-ɩ Ɩsɛɣɛlɩ kpekǝle tɑɑ. 
Mpʋ tɔtɔɣɔ ye nɔɣɔlʋ tokinɑ ɑsilimɑ tʋ, pɑɑ yʋlʋ, pɑɑ kpǝntɛ. Ɩlɛnɑ pʋntʋ tɔɣɔ kɔtɑɣɑ ŋkɛ kɑ nɑntʋ. Pɑɑ lǝsɩ-ɩ tɔtɔɣɔ Ɩsɛɣɛlɩ kpekǝle tɑɑ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ: Pǝ fɛɩ sɩ ɩ́ tɔɣɔ pʋlʋpʋ nɑntʋ nim. Pɑɑ nɑʋ yɑɑ heu yɑɑ pǝ́ŋ́. 
Kpǝntɛ kʋsǝpǝlɛ, yɑɑ nte pǝ kpɑwɑ nɑ pǝ cǝlɩ tɔ, tǝ nim fɛɩ tɔɣɔʋ. Amɑ ɩ́ pǝsǝɣɩ nɑ ɩ́ lɑnɑ-wǝɣɩ pɑɑ mpi. 
Ye nɔɣɔlʋ tɔɣɔ tɔlɑ nnɑ pɑ lɑkɩ Tɑcɑɑ kɛ kɔtɑɣɑ ŋkɑ kɔkɔ lusɑɑ tɔ kɑ nɑntʋ cǝkɑ nim nyǝŋkɑ, pǝ wɛɛ sɩ pɑ́ lǝsɩ-ɩ Ɩsɛɣɛlɩ kpekǝle tɑɑ kɛ́. 
Mpʋ tɔtɔɣɔ pɑɑ timpiɣi ɩ́ kɑ́ cɑɣɑ, pǝ fɛɩ sɩ ɩ́ tɔɣɔ sumɑɣɑ yɑɑ wontuɣu nɑkʋlɩ kʋ cɑlǝm. 
Ye wei ɩ tɔɣɔ cɑlǝm pǝ wɛɛ sɩ pɑ́ lǝsɩ-ɩ Ɩsɛɣɛlɩ kpekǝle tɑɑ kɛ́. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ kɛ kʋsǝsɩɩtʋnɑɑ pɑnɛ sɩ: Ye yʋlʋ lɑpɑ nɔɣɔ kʋlʋmɑɣɑ kpɛntʋɣʋ kɔtɑɣɑ, pǝ wɛɛ sɩ, ɩ́ lǝsɩ Tɑcɑɑ pɑɑ tete kɛ́, nɑ ɩ́ cɛlɛ-ɩ. 
Ɩ mɑɣɑmɑɣɑ ɩ niŋ kɑ́ tɔkǝnɑ nɑ ɩ́ ponɑ Tɑcɑɑ kɛ nɑntʋ nim cɔlɔ nim cɔlɔ, nɑ lɑŋlɛ sɩ pɑ́ nyɑɣɑsɩ kɔkɔ. Ɩlɛnɑ ɩ́ hɑ lɑŋlɛ ntɛɣɛ Tɑcɑɑ kɛ Ɩsɔ kɔtɑɣɑ tǝlɑtɛ kiŋ. 
Alɔŋ nɑ ɩ pǝyɑlɑɑ pɑ tǝtɔɣɔlɛ ntɛ́. Ɩlɛnɑ kɔtʋlʋ nyɑɣɑsɩ nɑntʋ nim nyǝntʋ kɛ kɔtɑɣɑ tǝlɑtɛ tɔɔ. 
Pǝ wɛɛ sɩ pɑ́ lǝsɩ nɔɣɔ kʋlʋmɑɣɑ kpɛntʋɣʋ kɔtɑɣɑ yule ntɔɣɔŋ nyǝntɛ nɑ pɑ́ cɛlɑ kɔtʋlʋ. 
Kɔtǝlɑɑ tɑɑ wei ɩ pukinɑ kpǝntɛ cɑlǝm nɑ tǝ nim kɛ kɔtɑɣɑ tǝlɑtɛ tɔɔ tɔ ɩ pɑɑ tete ntɛ́. 
Tɑcɑɑ mɑɣɑmɑɣɑ heelinɑ Ɩsɛɣɛlɩ nyǝ́mɑ mɛ sɩ, ɩ́ lǝsɩ nɔɣɔ kʋlʋmɑɣɑ kpɛntʋɣʋ kɔtɑɣɑ kpǝntɛ yule, nɑ pǝ lɑŋlɛ nɑ ɩ́ cɛlɑ kɔtʋlʋ Alɔŋ nɑ ɩ lʋlʋɣʋ nyǝ́mɑ. Mpi tɔ, nɑntʋ ntɩ tǝ kɛ́ pɑ pɑɑ nyǝm kɛ tɑm tɔɔ kɛ́. 
Mpi mpi pɑ kɔɔlɑ Tɑcɑɑ kɔtɑsɩ tɔɔ tɔ, pǝ pǝsǝɣɩ Alɔŋ nɑ ɩ pǝyɑlɑɑ pɑ nyǝm kɛ kʋyɑŋku pɑ kpɑ-wɛɣɛ Tɑcɑɑ kɔtʋɣʋ tǝmlɛ tɑɑ tɔɣɔ. 
Tɑcɑɑ tʋnɑ Ɩsɛɣɛlɩ nyǝ́mɑ sɩ, pɑ́ cɛlɑ-wɛɣɛ kʋyɑŋku pɑ kpɑɑ-wɛɣɛ kɔtǝlɑɑ nɑ pɑ́ pǝlɩ pɑ nyɔɔŋ tɑɑ kɛ́ nim tɔ. Pǝ wɛɛ sɩ ɩ́ tɔkɩ kʋsǝsɩɩtʋ tǝnɛɣɛ tɑm tɔɔ kɛ́. 
Kɔtɑɣɑ ŋkɑ kɔkɔ lusɑ kɑ tǝnɑ tɔ, nɑ tɔɣɔnɑɣɑ nyǝŋkɑ, nɑ ɩsɑɣɑtʋ hɩɩsʋɣʋ nyǝŋkɑ, nɑ tɑsǝkǝlɛ tɑɣɑnʋɣʋ nyǝŋkɑ, nɑ kɔtǝlɑɑ tǝmlɛ tɑɑ sʋʋʋ nyǝŋkɑ, nɑ nɔɣɔ kʋlʋmɑɣɑ kpɛntʋɣʋ pǝ kɔtɑsɩ kiiŋ ntɛ́. 
Tɑcɑɑ sɩɩnɑ kiiŋ ɩnǝɣɩ Moisi kɛ pʋɣʋ ŋku pɑ yɑɑ sɩ Holɛpʋ tɔ kʋ tɑɑ. Kʋyɑkʋ ŋkʋ tɔtɔɣɔ ɩ tʋwɑ Ɩsɛɣɛlɩ nyǝ́mɑ kɛ wʋlɑɣɑ tɛtʋ tɑɑ sɩ, pɑ́ lɑkɩ-ɩ kɔtɑsɩ nsɩ. 
﻿Lefii.
8.
Ḿpʋ́ɣʋ́ Tɑcɑɑ tɔmɑ Moisi sɩ: 
Yɑɑ Alɔŋ nɑ ɩ pǝyɑlɑɑ kɛ tǝsulle cokǝle nɔnɔɣɔ. Ɩlɛnɑ ń yele nɑ pɑ́ kɔnɑ kɔtɑɣɑ wontu kususuutu, nɑ pǝ nim mpi pɑ pǝlǝɣɩ nyʋɣʋ tɑɑ tɔ. Nɑ pɑ́ kɔnɑ ɩsɑɣɑtʋ hɩɩsʋɣʋ kɔtɑɣɑ nɑʋ ɑpɑlʋ nyǝŋ, nɑ ɩwɑɑŋ nɑɑlɛ, nɑ potopotonɑɑ mpɑ pɑ tɑɑ kʋkʋsʋm fɛɩ tɔɣɔ cɛkǝlɑɣɑ. 
Ɩlɛnɑ ń koti Ɩsɛɣɛlɩ nyǝ́mɑ kpekǝle tǝnɑ tɔtɔɣɔ lonte ńtɛ́ tǝ tɑɑ. 
Ḿpʋ́ɣʋ́ Moisi lɑpɑ ɩsɩɩ Tɑcɑɑ tʋɣʋ-ɩ tɔ, nɑ Ɩsɛɣɛlɩ nyǝ́mɑ kpekǝle koti tǝsulle cokǝle nɔnɔɣɔ. 
Ɩlɛnɑ ɩ́ heeli-wɛ sɩ nti Tɑcɑɑ sɩɩwɑ tɔɣɔlɔ. 
Ntɛnɑ Moisi yele nɑ Alɔŋ nɑ ɩ pǝyɑlɑɑ pɑ́ kɔɔ nɑ ɩ́ sɔ-wɛɣɛ kɔtɑɣɑ lʋm. 
Ɩlɛnɑ ɩ́ suu Alɔŋ kɛ pǝtɛɛ toko, nɑ ɩ́ lǝlɩ-ɩ tɑmpɑlɑ, nɑ ɩ́ suu-ɩ cɑpɑ. Ɩlɛnɑ ɩ́ pɑɑ-ɩ kɔtɑɣɑ pɛntɛ tɑkɑ, nɑ ɩ́ tɑmsɩ ɩ ŋmɩɩsɩ kɛ ɩ siɣile tɑɑ. nɔɣɔlʋɣʋ, nɑ pɑ́ pɑɑkɩ pɑ lɑŋɑ tɑɑ ɩsɩɩ kukunɑɑ pɑɑkɩ sɑɑlɑɣɑ ŋkɑ tɔ pǝ tɑkɑ. 
Ɩlɛnɑ ɩ́ pɑɑ-ɩ lɑŋlɛ huluɣu, nɑ ɩ́ tʋ́ kʋ tɑɑ kɛ́ wɑlɑ pee tɑkɑ kɛ nɑɑlɛ. Anǝɣɩ pɑ mɑɣɑsɑɣɑnɑ nɑ pɑ́ nyǝŋ Ɩsɔ kʋyɔɣɔtʋtʋ. 
Ntɛnɑ ɩ́ temɩ-ɩ nyʋɣʋ sɑɑlɑɣɑ, nɑ ɩ́ mɑtɩ kɑ tɔɔ kɛ́ Ɩsɔ kʋyʋsʋɣʋ. Kʋlɛ kʋ kɛ́ wʋlɑ kɛ́, nɑ kʋ wɛ ɩsɩɩ tʋɣʋ hɛtʋɣʋ. Ɩ ɩsɛntɑɑ tɔɔ kɛ́ ɩ mɑtǝnɑ kʋyʋsʋɣʋ ŋkʋ, ɩsɩɩ Tɑcɑɑ kɑ kɛɛsʋɣʋ-ɩ tɔ. 
Ḿpʋ́ɣʋ́ Moisi kpɑɣɑ kɔtɑɣɑ nim, nɑ ɩ́ fɛɛnɩ tǝsulle cokǝle, nɑ tǝ tɑɑ wontu tǝnɑ, nɑ tǝ́ pǝsɩ Ɩsɔ nyǝm. 
Ɩlɛnɑ ɩ́ ŋmɩɩsɩ kɔtɑɣɑ nim kɛ tɔm nɑɑtosompɔɣɔlɑɣɑ kɛ kɔtɑɣɑ tǝlɑtɛ nɑ tǝ wontunɑɑ tɔɔ. Lʋm kʋsɑŋǝm cɛmsɛ sɔsɔ nɑ pǝ kpete tɔɔ kɛ́ ɩ ŋmɩɩsɑ nim mpɩ sɩ wontu ntɩ tǝ́ pǝsɩ Ɩsɔ nyǝm. 
Nɑ ɩ́ pǝlɩ Alɔŋ nyʋɣʋ tɑɑ kɛ́ kɔtɑɣɑ nim, nɑ ɩ́ pǝsɩ Ɩsɔ nyǝŋ. 
Pǝlɛ pǝ wɑɑlɩ kɛ́ ɩ yelɑɑ nɑ Alɔŋ pǝyɑlɑɑ kpǝtǝnɑ, nɑ ɩ́ suu-wɛɣɛ pɑ cɑpɑnɑɑ, nɑ ɩ́ lǝlɩ-wɛɣɛ pɑ tɑmpɑlɑnɑɑ. Ɩlɛnɑ ɩ́ pɑ-wɛɣɛ pɑ kɑhusi kɛ teitei ɩsɩɩ Tɑcɑɑ kɑ sɩɩʋ tɔ. 
Ḿpʋ́ɣʋ́ Moisi yelɑɑ nɑ pɑ́ kɔnɑ ɩsɑɣɑtʋ hɩɩsʋɣʋ kɔtɑɣɑ nɑʋ ɑpɑlʋnyǝŋ. Ɩlɛnɑ Alɔŋ nɑ ɩ pǝyɑlɑɑ pɑ́ tǝnɩ niŋ kɛ ɩ nyʋɣʋ tɔɔ. 
Ḿpʋ́ɣʋ́ Moisi lɛntɑ-ɩ, nɑ ɩ́ lii mpǝle kɛ ɩ cɑlǝm tɑɑ, nɑ ɩ́ nyɔtɔ Ɩsɔ kɔtɑɣɑ tǝlɑtɛ ŋkuluŋɑsɩ tɑɑ hǝlǝŋɑsɩ tɔɔ, nɑ pǝ́ tɑɣɑnɩ-tɛ. Ɩlɛnɑ ɩ́ pǝlɩ cɑlǝm kʋkɑɑsǝm kɛ kɔtɑɣɑ tǝlɑtɛ tɛɛ. Ɩsǝnɑ ɩ lɑpɑ nɑ kɔtɑɣɑ tǝlɑtɛ pǝsɩ Ɩsɔ nyǝntɛ nɑ pɑ́ lɑkǝnɑ-tɛɣɛ ɩsɑɣɑtʋ hɩɩsʋɣʋ kɔtɑsɩ tɔɣɔlɛ. 
Ḿpʋ́ɣʋ́ Moisi kɔɔlɑ nim tǝnɑ, mpi pǝ pɑmɑ kpǝntɛ lotu tɔɔ tɔ. Pɑɑ timpee nɑɑlɛ nɑ ɑ nim, nɑ ɩ́ sɛtɩ hɔɔlɛ nɔɣɔ, nɑ ɩ́ nyɑɣɑsɩ pǝ tǝnɑɣɑ Ɩsɔ kɔtɑɣɑ tǝlɑtɛ tɔɔ. 
Pǝ kɑɑsǝɣɩ nɑʋ ɩnɩ ɩ tɔnʋɣʋ nɑ ɩ nɑntʋ nɑ pǝ tɑɑ lotu, ɩlɛnɑ pɑ́ lɩɩnɑ pǝ tǝnɑɣɑ tesikile wɑɑlɩ, nɑ pɑ́ nyɑɣɑsɩ kɔkɔ, ɩsɩɩ Tɑcɑɑ kɑ sɩɩʋ tɔ. 
Ḿpʋ́ɣʋ́ pɑ kɔnɑ kɔtɑɣɑ ŋkɑ kɔkɔ lusɑ kɑ tǝnɑ tɔ kɑ ɩwɑɑʋ, nɑ Alɔŋ nɑ ɩ pǝyɑlɑɑ pɑ́ tǝnɩ pɑ niŋ kɛ kʋ nyʋɣʋ tɔɔ. 
Moisi lɛntɑ-kʋ, ɩlɛnɑ ɩ ŋmɩɩsɩ kʋ cɑlǝm kɛ kɔtɑɣɑ tǝlɑtɛ kɔŋkɔmǝŋ tɔɔ. 
Ɩlɛnɑ ɩ fɑɣɑ-kʋɣʋ piliŋɑsɩ, nɑ ɩ́ nyɑɣɑsɩ pǝ nɑ pǝ nyʋɣʋ nɑ pǝ nim. 
Ɩlɛnɑ ɩ́ nyɑɑlɩ lotu nɑ nɔŋkpɑɑsɩ kɛ lʋm, nɑ ɩ́ nyɑɣɑsɩ pǝ nɑ nɑntʋ nti tǝ kɑɑsɑɑ tɔɣɔ kɔtɑɣɑ tǝlɑtɛ tɔɔ. Kɔtɑɣɑ ŋkɑ kɔkɔ lusɑɑ tɔɣɔlɛ. Kɑ sɔɔsʋŋ kɛ Tɑcɑɑ cɑɑkɩ. 
Ḿpʋ́ɣʋ́ Moisi yelɑɑ nɑ pɑ́ kɔnɑ ɩwɑɑʋ nɑɑlɛ nyǝŋkʋ ŋku pɑɑ lɑ kɔtɑɣɑ nɑ pǝ́ sʋsɩ Alɔŋ nɑ ɩ pǝyɑlɑɑ kɛ kɔtǝlɑɑ tǝmlɛ tɑɑ tɔ. Ɩlɛnɑ pɑ́ tǝnɩ pɑ niŋ kɛ kʋ nyʋɣʋ tɔɔ. 
Ḿpʋ́ɣʋ́ Moisi lɛntɑ ɩwɑɑʋ ŋkʋ, ɩlɛnɑ ɩ́ lii kʋ cɑlǝm nɑ ɩ́ tɑɑ-wǝɣɩ Alɔŋ ŋkpɑŋʋɣʋ ntɔɣɔŋ nyǝŋkʋ nɔɣɔ tɑɑ. Ɩ tɑɑ-wɩ tɔtɔɣɔ ɩ ɑpɑlʋmpǝle ntɔɣɔŋ nyǝntɛ tɔɔ, nɑ ɩ ɑpɑlʋnɔmpǝle ntɔɣɔŋ nyǝntɛ tɔɔ tɔtɔ. 
Ɩlɛnɑ ɩ́ yele nɑ Alɔŋ pǝyɑlɑɑ kɔɔ nɑ ɩ́ tɑɑ cɑlǝm tɔtɔɣɔ pɑ ntɔɣɔŋ ŋkpɑŋŋ nɔɔsɩ tɑɑ, nɑ pɑ ntɔɣɔŋ ɑpɑlʋmpee nɑ ɑpɑlʋnɔmpee tɔɔ. Ɩlɛnɑ ɩ́ ŋmɩɩsɩ cɑlǝm kʋkɑɑsǝm kɛ kɔtɑɣɑ tǝlɑtɛ kɔŋkɔmǝŋ tɑɑ. 
Ḿpʋ́ɣʋ́ Moisi kpɑɣɑ ɩwɑɑʋ nɑntʋ nim nyǝntʋ. Ɩsɩɩ sukɑ, nɑ lotu tɑɑ nim, nɑ hɔɔlɛ nɔɣɔ, nɑ timpee nɑɑlɛ nɑ ɑ nim, nɑ yule ntɔɣɔŋ nyǝntɛ. 
Ɩlɛnɑ ɩ́ lǝsɩ kʋkʋsʋm fɛɩ potopotonɑɑ mpɑ pɑ hɑ Ɩsɔ tɔ, pɑ tɔkʋ tɑɑ kɛ́ pǝ kɑkɑlɑɣɑ kʋlʋmɑɣɑ, nɑ nim nyǝŋkɑ, nɑ tinte pɑɣɑlɛ, nɑ ɩ́ sɩɩ nɑntʋ nim nyǝntʋ nɑ ntɔɣɔŋ yule pǝ tɔɔ. 
Ɩlɛnɑ ɩ́ tʋ́ pǝ tǝnɑɣɑ Alɔŋ nɑ ɩ pǝyɑlɑɑ pɑ niŋ tɑɑ, nɑ ɩ́ heeli-wɛ sɩ pɑ́ hɑ-tǝɣɩ Tɑcɑɑ. 
Pǝ wɑɑlɩ kɛ́ Moisi mʋ kʋhɑɑŋ ɩnǝɣɩ pɑ niŋ tɑɑ nɑ ɩ́ nyɑɣɑsɩ-ɩ kɔtɑɣɑ tǝlɑtɛ tɔɔ kɛ́ kɔtɑsɩ nsi kɔkɔ lusɑɑ tɔ sɩ tɔɔ. Kɔtǝlɑɑ tǝmlɛ tɑɑ sʋʋʋ kɔtɑɣɑ ntɛ. Pǝ kɔtɑɣɑ ŋkɑ kɔkɔ lusɑ kɑ tǝnɑ tɔɣɔlɛ. Pǝ sɔɔsʋŋ kɛ Tɑcɑɑ cɑɑkɩ. 
Ḿpʋ́ɣʋ́ Moisi kpɑɣɑ kɔtǝlɑɑ tǝmlɛ tɑɑ sʋʋʋ kɔtɑɣɑ kpǝntɛ lɑŋlɛ, nɑ ɩ́ hɑ Tɑcɑɑ kɛ kɔtɑɣɑ tǝlɑtɛ kiŋ. Ɩlɛnɑ nɑntʋɣʋ ŋkʋ kʋ pǝsɩ Moisi nyǝŋkʋ ɩsɩɩ Tɑcɑɑ kɑ sɩɩʋ tɔ. 
Pǝ wɑɑlɩ kɛ́ ɩ kpɑɣɑ kɔtɑɣɑ nim, nɑ cɑlǝm mpi pɩɩ wɛ Ɩsɔ kɔtɑɣɑ tǝlɑtɛ tɔɔ tɔɣɔ pǝcɔ, nɑ ɩ́ ŋmɩɩsɩ Alɔŋ nɑ ɩ wontu tɔɔ. Nɑ ɩ pǝyɑlɑɑ nɑ pɛlɛ pɑ nyǝntʋ tɔɔ tɔtɔ. Ɩlɛnɑ Alɔŋ nɑ ɩ pǝyɑlɑɑ nɑ pɑ wontu kʋsusuutu pɑ pǝsɩ Ɩsɔ nyǝm. 
Ḿpʋ́ɣʋ́ Moisi heelɑ Alɔŋ nɑ ɩ pǝyɑlɑɑ sɩ: Ɩ́ tǝsɩ heu ɑpɑlʋ nɑɑlɛ nyǝŋ nɑntʋ kɛ tǝsulle cokǝle nɔnɔɣɔ. Ɩlɛnɑ ɩ́ tɔɣɔ-tǝɣɩ tǝnɑɣɑ mǝ mɑɣɑmɑɣɑ, nɑ potopotonɑɑ mpɑ pɑ lɑpɑ kɔtɑɣɑ tɔɔ tɔ. Ɩsɩɩ mɑ kɛɛsʋɣʋ-mɛ tɔ. 
Ye pǝ kɑɑsɑ nɑntʋ yɑɑ potopoto, pǝ wɛɛ sɩ ɩ́ kɑ́ wɔ kɔkɔ. 
Ɩ́ kɑ́ cɑɣɑ tǝsulle cokǝle nɔnɔɣɔ kɛ kʋyɛɛŋ nɑɑtosompɔɣɔlɑɣɑ. Pǝ fɛɩ sɩ ɩ́ lɩɩ tǝnɑ. Hɑlǝnɑ mǝ tǝmlɛ tɑɑ sʋʋʋ kɔtɑɣɑ kʋyɑkʋ kɑncɑɑlɑɣɑ nɑ kɑntǝkɑɣɑ nyǝŋkʋ wule. 
Tɑcɑɑ mɑɣɑmɑɣɑ sɩɩnɑ sɩ pǝ́ lɑ ɩsɩɩ pǝ lɑpʋ sɑŋɑ ɩsǝntɔ tɔ. Ɩlɛnɑ pǝ́cɔ́ pǝ́ hɩɩsɩ mǝ ɩsɑɣɑtʋ. 
Ɩ́ cɑɣɑ tǝsulle cokǝle nɔnɔɣɔ kɛ ilim nɑ ɑhoo kɛ wɛɛ nɑɑtosompɔɣɔlɑɣɑ ɩnɩ nɑ ɩ́ tɔkɩ Tɑcɑɑ kʋsǝsɩɩtʋ. Ɩlɛ ɩ́ kɑɑ sɩ́. Moisi sɩ: Nti Ɩsɔ heelɑ-m tɔɣɔlɛ. 
Ḿpʋ́ɣʋ́ Alɔŋ nɑ ɩ pǝyɑlɑɑ pɑ lɑpɑ nti Tɑcɑɑ kɑ heelɑ Moisi nɑ ɩ́ tɛlǝsɩ-wɛ tɔ. 
﻿Lefii.
9.
Ḿpʋ́ɣʋ́ kʋyɑkʋ pǝlefɛɩ nɑɑnʋwɑ nyǝŋkʋ wule, Moisi yɑɑ Alɔŋ nɑ ɩ pǝyɑlɑɑ nɑ Ɩsɛɣɛlɩ sɔsɑɑ tɔtɔ. 
Ɩlɛnɑ ɩ́ heeli Alɔŋ sɩ: Cɑɑ nɑʋle nte tǝ tiili tɑ́ cɑɑmɩ nɑ pɑɑ lɑ-tɛɣɛ ɩsɑɣɑtʋ hɩɩsʋɣʋ kɔtɑɣɑ tɔ. Nɑ heu ɑpɑlʋ wei ɩ tiili tɑ́ cɑɑmɩ nɑ pɑɑ lɑpɩ-ɩ kɔtɑɣɑ ŋkɑ kɔkɔ lusɑ kɑ tǝnɑ tɔ, nɑ ń kɔnɑ pǝ nɑɑlɛɣɛ Tɑcɑɑ kiŋ. 
Pǝ wɑɑlɩ, ɩlɛnɑ ń tʋ Ɩsɛɣɛlɩ nyǝ́mɑ nɑ pɑ́ kɔnɑ pǝŋtʋlʋɣʋ ŋku pɑɑ lɑ ɩsɑɣɑtʋ hɩɩsʋɣʋ kɔtɑɣɑ tɔ. Nɑ pǝnɑɣɑ kʋlʋmɑɣɑ nɑʋle nɑ pǝ ɩwǝyɑɣɑ mpɑ pɑ tiili tɑ́ cɑɑmɩ, nɑ pɑɑ lɑ-wɛɣɛ kɔtɑɣɑ ŋkɑ kɔkɔ lusɑ kɑ tǝnɑ tɔ. 
Nɑ nɑʋ nɑ heu ɑpɑlʋ nyǝŋ wei pɑɑ lɑ nɔɣɔ kʋlʋmɑɣɑ kpɛntʋɣʋ kɔtɑɣɑ tɔ. Nɑ tɔɣɔnɑɣɑ kʋhɑʋ ŋku pɑ nuɣutinɑ nim tɔ. Mpi tɔ, sɑŋɑ mɑɣɑmɑɣɑ kɛ Tɑcɑɑ kɑ́ hʋlɩ-mɛɣɛ ɩ tɩ. 
Wɑɑtʋ wei pɑ kɔnɑ tǝsulle cokǝle nɔnɔɣɔ kɛ mpi mpi pǝ hǝlɑ Moisi yɑɑwɑ tɔ ɩlɛnɑ Ɩsɛɣɛlɩ nyǝ́mɑ tǝnɑ kpǝtǝnɑ cokǝle ńtɛ́ nɑ pɑ́ sǝŋ Ɩsɔ tǝyɑɣɑ kiŋ. 
Ɩlɛnɑ Moisi tɔ sɩ: Nti Tɑcɑɑ tʋ-mɛ tɔɣɔlɛ. Ɩ́ lɑ-tɩ, nɑ Ɩsɔ teeli wɛɛ mǝ hɛkʋ. 
Ḿpʋ́ɣʋ́ Moisi tɔmɑ Alɔŋ sɩ: Kpǝtǝnɑ Ɩsɔ kɔtɑɣɑ tǝlɑtɛ nɑ ń lǝsɩ tǝ tɔɔ kɛ́ ɩsɑɣɑtʋ hɩɩsʋɣʋ kɔtɑɣɑ, nɑ ŋkɑ kɔkɔ lusɑ kɑ tǝnɑ tɔ. Ɩlɛnɑ ń lɑ ɩsɑɣɑtʋ hɩɩsʋɣʋ kɔtɑɣɑ kɛ ɩ nɑ yǝlɑɑ pɑ nyɔɔŋ tɔɔ. Pǝ wɑɑlɩ, ɩlɛnɑ ń lɑ yǝlɑɑ nyɔɔŋ tɔɔ kɛ́ kɔtɑɣɑ, nɑ ń lɑ-wɛɣɛ ɩsɑɣɑtʋ hɩɩsʋɣʋ nyǝŋkɑ, ɩsɩɩ Tɑcɑɑ sɩɩʋ tɔ. 
Ḿpʋ́ɣʋ́ Alɔŋ kpǝtǝnɑ Ɩsɔ kɔtɑɣɑ tǝlɑtɛ, nɑ ɩ́ lɛntɩ nɑʋle nɑ ɩ́ lɑ-tɛɣɛ ɩ ɩsɑɣɑtʋ hɩɩsʋɣʋ kɔtɑɣɑ. 
Ɩlɛnɑ ɩ pǝyɑlɑɑ ponɑ-ɩ tǝ cɑlǝm nɑ ɩ́ lii pǝ tɑɑ kɛ́ mpǝle. Ɩlɛnɑ ɩ́ tɑɑ Ɩsɔ kɔtɑɣɑ tǝlɑtɛ hǝlǝŋɑsɩ tɔɔ, nɑ ɩ́ pǝlɩ-wǝɣɩ tǝ tɛɛ. 
Kɛlɛnɑ ɩ́ nyɑɣɑsɩ tǝ tɔɔ kɛ́ kpǝntɛ nim cɔlɔ nim cɔlɔ. Nɑ timpee nɑ hɔɔlɛ, ɩsɩɩ Tɑcɑɑ tʋɣʋ Moisi tɔ. 
Pǝ yelɑ nɑntʋ nɑ tɔnʋɣʋ, ɩlɛnɑ pɑ́ lɩɩnɑ tǝsikile wɑɑlɩ nɑ pɑ́ nyɑɣɑsɩ kɔkɔ. 
Ḿpʋ́ɣʋ́ Alɔŋ lɛntɑ heu ɑpɑlʋ nyǝŋ wei kɔkɔ lusiɣi ɩ tǝnɑ tɔ. Ɩlɛnɑ ɩ pǝyɑlɑɑ cɛlɛ-ɩ kpǝntɛ cɑlǝm nɑ ɩ́ ŋmɩɩsɩ-wǝɣɩ kɔtɑɣɑ tǝlɑtɛ kɔŋkɔmǝŋ tɑɑ. 
Nɑ pɑ́ cɛlɛ-ɩ tɔtɔɣɔ tǝ nyʋɣʋ nɑ tǝ nɑntʋ nɑ pɑ́ sɛtɑ-tǝɣɩ tilimɑ, nɑ ɩ́ nyɑɣɑsɩ-tǝɣɩ Ɩsɔ kɔtɑɣɑ tǝlɑtɛ tɔɔ. 
Ɩlɛnɑ ɩ́ nyɑɑlɩ pǝ tɑɑ lotu nɑ nɔŋkpɑɑsɩ nɑ ɩ́ nyɑɣɑsɩ-tǝɣɩ nɑntʋ lɛntɩ tɔɔ. 
Pǝ wɑɑlɩ kɛ́ Alɔŋ lɑpɑ Tɑcɑɑ kɛ yǝlɑɑ kɔtɑsɩ. Ɩ kpɑɣɑ pǝŋtʋlʋɣʋ ŋku yǝlɑɑ kɑ kɔnɑ pɑ ɩsɑɣɑtʋ hɩɩsʋɣʋ tɔɔ tɔ. Ɩlɛnɑ ɩ́ lɛntɩ-kʋ, nɑ ɩ́ lɑ́-kʋɣʋ kɔtɑɣɑ ɩsɩɩ ɩ kɑ lɑpʋ nɑʋle tɔ. 
Ḿpʋ́ɣʋ́ ɩ lɑpɑ kpǝnɑ nɑɑlɛ ɩnǝɣɩ kɔtɑɣɑ ŋkɑ kɔkɔ lusɑ kɑ tǝnɑ tɔ, ɩsɩɩ pɑ sɩɩʋ tɔ. 
Ɩlɛnɑ ɩ́ ponɑ tɔɣɔnɑɣɑ kʋhɑʋ, nɑ ɩ́ cosi ŋkute nɑ ɩ́ nyɑɣɑsɩ-tɛɣɛ kɔtɑɣɑ tǝlɑtɛ tɔɔ, nɑ ɩ́ kpɛnnɑ pɑɑ kʋyɑkʋ ŋku kʋ kɔtɑɣɑ ŋkɑ kɔkɔ nyɑɣɑ kɑ tǝnɑ tɔ. 
Ḿpʋ́ɣʋ́ ɩ lɛntɑ nɑʋ nɑ heu ɑpɑlʋ wei yǝlɑɑ kɑ kɔnɑɑ sɩ pɑ lɑkɩ nɔɣɔ kʋlʋmɑɣɑ kpɛntʋɣʋ kɔtɑɣɑ tɔ. Ɩlɛnɑ ɩ pǝyɑlɑɑ cɛlɛ-ɩ kpǝnɑ ɑnɩ ɑ cɑlǝm nɑ ɩ́ ŋmɩɩsɩ Ɩsɔ kɔtɑɣɑ tǝlɑtɛ kɔŋkɔmǝŋ tɔɔ. 
Nɑ pɑ́ cɛlɛ-ɩ tɔtɔɣɔ nɑʋ ɑpɑlʋ nyǝŋ nɑntʋ nim nyǝntʋ, nɑ heu ɑpɑlʋ nyǝŋ sukɑ, nɑ pǝ tɑɑ lotu tɔɔ nim nɑ timpee nɑ hɔɔlɛ. 
Ɩlɛnɑ ɩ́ tǝnɩ nim cɔlɔ nim cɔlɔ nɑntʋnɑɑ mpɛɣɛ kpǝnɑ ɑnɩ ɑ nɑɑlɛ ɑ lɑŋɑ tɔɔ. Ɩlɛnɑ Alɔŋ nyɑɣɑsɩ nɑntʋ nim nyǝntʋ ntǝɣɩ kɔkɔ kɛ kɔtɑɣɑ tǝlɑtɛ tɔɔ. 
Nɑ ɩ́ hɑ Tɑcɑɑ kɛ lɑŋɑ ɑnɩ nɑ ntɔɣɔŋ yule kɛ Ɩsɔ kɔtɑɣɑ tǝlɑtɛ kiŋ kɛ teitei ɩsɩɩ Moisi kɑ kɛɛsʋɣʋ-ɩ tɔ. 
Wɑɑtʋ wei Alɔŋ tɛmɑ ɩsɑɣɑtʋ hɩɩsʋɣʋ kɔtɑsɩ nɑ nsi kɔkɔ lusɑ sɩ tǝnɑ tɔ nɑ nɔɣɔ kʋlʋmɑɣɑ kpɛntʋɣʋ nyǝŋsɩ kɛ lɑpʋ, ɩlɛnɑ ɩ́ kpɑɑsɩ ɩ niŋ nɑ yǝlɑɑ tɔɔ nɑ ɩ́ tǝŋsɩ-wɛɣɛ nɔɣɔ kʋpɑŋkɑ. Ɩlɛnɑ ɩ́ lɩɩ Ɩsɔ kɔtɑɣɑ tǝlɑtɛ tɔɔ nɑ ɩ́ tii. 
Ḿpʋ́ɣʋ́ Moisi nɑ Alɔŋ pɑ sʋʋʋ tǝsulle cokǝle tɑɑ. Wɑɑtʋ wei pɑ lɩɩwɑ, ɩlɛnɑ pɑ́ tǝŋsɩ yǝlɑɑ kɛ nɔɔsɩ kʋpɑŋsɩ. Ɩlɛnɑ Tɑcɑɑ teeli nɑ yǝlɑɑ tǝnɑ hɛkʋ. 
Tǝnɑɣɑ kɔkɔ kʋlɑɑ nɑ kɑ́ nyɑɣɑ kɔtɑɣɑ ŋkɑ kɔkɔ lusɑ kɑ tǝnɑ tɔ, nɑ nɑntʋ nim nyǝntʋ. Yǝlɑɑ tǝnɑ nɑ́ mpʋ, ɩlɛnɑ pɑ́ yɑɣɑ lɑŋhʋlʋmlɛ kɑkiisɑsɩ nɑ pɑ́ hoti pɑ ɩsɛntɔɔ kɛ́ ɑtɛ. 
﻿Lefii.
10.
Ḿpʋ́ɣʋ́ Alɔŋ pǝyɑlɑɑ nɑɑlɛ, Nɑtɑpɩ nɑ Apihu, pɑ kpɑɣɑ pɑ tulɑɑlʋ cofolonɑɑ nɑ pɑ́ hee kɔkɔ nɑ pɑ́ tʋ́ tulɑɑlʋ kɛ́ kɑ tɔɔ. Ɩlɛnɑ pɑ́ lɑ́ Tɑcɑɑ kɛ tulɑɑlʋ kɔtɑɣɑ kpɑɩ nyǝŋkɑ. Pɑ tɑ tǝŋ ɩsǝnɑ Ɩsɔ kɑ sɩɩwɑ tɔ. 
Tǝnɑɣɑ kɔkɔ nɑkǝlɩ lɩɩnɑ cokǝle tɑɑ, nɑ kɑ́ nyɑɣɑ-wɛɣɛ kpɑkpɑɑ nɑ pɑ ɩsɛ. 
Mpʋɣʋlɛ Moisi tɔmɑ Alɔŋ sɩ: Tɑcɑɑ tɛmɑ-mɛɣɛ-tǝɣɩ kpɑɑlʋɣʋ kɛ sɑɑ wei ɩ tɔŋɑɣɑ sɩ: Mɑ cɑɑkɩ kɛ́ sɩ mpɑ pɑ kpǝtǝɣǝnɑ-m tɔ, pɑ́ nyɑnɑ mɑ tǝnɑŋŋ wɛɛtʋ, nɑ pɑ́ tʋ-m teeli kɛ yǝlɑɑ tǝnɑ kiŋ. Ɩlɛnɑ sɔɣɔntʋ ɑnɑɑm pɩɩ Alɔŋ nɑ ɩ su tǝkulum. 
Ḿpʋ́ɣʋ́ Moisi yɑɑ Alɔŋ cɑɑ tɑɑlʋ Wusiyɛlɩ pǝyɑlɑɑ, Mikɑyɛɛlɩ nɑ Ɩlisɑfɑŋ sɩ: Ɩ́ polo ɩ́ kpɑɣɑ mǝ tɛɛtʋnɑɑ mpɑ pɑ sǝpɑ tɔɣɔ cokǝle kiŋ, nɑ ɩ́ lɩɩnɑ nɑ ɩ́ hɑtǝlǝnɑ tǝsikile. 
Ɩlɛnɑ pɑ́ polo pɑ lǝsɩ sǝtɑɑ mpɛ, nɑ pɑ cɑpɑnɑɑ kɛ tesikile wɑɑlɩ, ɩsɩɩ Moisi yɔɣɔtʋɣʋ tɔ. 
Ḿpʋ́ɣʋ́ Moisi heelɑ Alɔŋ nɑ ɩ pǝyɑlɑɑ lɛlɑɑ nɑɑlɛ, Ɩlɑsɑɑ nɑ Ɩtɑmɑɑ sɩ: Ɩ́ tɑɑ yele mǝ nyɔɔsɩ sɛɣɛlʋɣʋ, yɑɑ ɩ́ cǝlɩ mǝ wontu kɛ lǝ́yɑ́ɣɑ tɔɔ. Pǝ́ tɑɑ kɔɔ nɑ ɩ́ kɔnɑ mǝ tɔɔ kɛ́ sǝm, nɑ Tɑcɑɑ mʋ Ɩsɛɣɛlɩ kpekǝle tǝnɑ nɑ pɑ́ɑ́nɑ́. Ɩ́ yele mǝ tɛɛtʋnɑɑ Ɩsɛɣɛlɩ nyǝ́mɑ nɑ pɑ́ cɑɣɑ mpɑ Ɩsɔ kʋnɑ kɔkɔ tɔ pɑ lǝ́yɑ́ɣɑ. 
Alɔŋ pɑ mɑɣɑmɑɣɑ pɑ́ tɑɑ hɑtǝlǝnɑ tǝsulle cokǝle nɔnɔɣɔ tǝnɑ. Pǝ́ tɑɑ kɔɔ nɑ pɑ́ sɩ́. Pǝ tɑɣɑ pʋlʋ, kɔtɑɣɑ nim mpi pɑ pǝlɑ-mɛ tɔ, pǝ pǝsɑ-mɛɣɛ Tɑcɑɑ tǝmlɛ nyǝ́mɑ kɛ́. Ḿpʋ́ɣʋ́ Alɔŋ nɑ ɩ pǝyɑlɑɑ pɑ mʋwɑ Moisi tɔm ntɩ. 
Ḿpʋ́ɣʋ́ Tɑcɑɑ tɔmɑ Alɔŋ sɩ: 
Pǝ fɛɩ sɩ nyɑnɑ nyɑ́ pǝyɑlɑɑ mǝ tɑɑ nɔɣɔlʋ ɩ́ nyɔɔ sʋlʋm, yɑɑ kʋkʋkʋm nɑpǝlɩ, nɑ pǝ́cɔ́ ɩ́ sʋʋ tǝsulle cokǝle tɑɑ. Ye ɩ́ lɑpɑ mpʋ, ɩ́ kɑ́ sɩ. Kiiu ŋku pǝ wɛɛ sɩ mǝ nɑ mǝ lʋlʋɣʋ nyǝ́mɑ ɩ́ kɑ́ tɔkɩ tɑm tɔɔ tɔɣɔlɛ. 
Ɩlɛnɑ pǝ́cɔ́ ɩ́ pǝsɩ nɑ ɩ́ fɑɣɑsɩ Ɩsɔ nyǝm nɑ kpɑɩ nyǝm, nɑ ɑsilimɑ nɑ kʋpɑm. 
Ɩ́ tɑɑ nyɔɔ-wɩ tɔtɔɣɔ wɑɑtʋ wei ɩ sɛɣɛsǝɣɩ Ɩsɛɣɛlɩ nyǝ́mɑ kɛ kiiŋ wei ɩ tǝnɑ Tɑcɑɑ kɑ hʋlɑ Moisi nɑ ɩ́ tɛlǝsɩ-mɛ tɔ. 
Ḿpʋ́ɣʋ́ Moisi heelɑ Alɔŋ nɑ ɩ pǝyɑlɑɑ nɑɑlɛ, Ɩlɑsɑɑ nɑ Ɩtɑmɑɑ mpɑ pǝ kɑɑsɑ-ɩ tɔ sɩ: Ɩ́ kpɑɣɑ Tɑcɑɑ tɔɣɔnɑɣɑ kʋhɑʋ ŋku kɔkɔ nyɑɣɑɑ nɑ kʋ́ kɑɑsɩ tɔ. Ɩlɛnɑ ɩ́ tʋ́ kʋkʋsʋm fɛɩ kɑkɑlɑsɩ, nɑ ɩ́ tɔɣɔ-sǝɣɩ Ɩsɔ kɔtɑɣɑ tǝlɑtɛ kiŋ. Mpi tɔ, pǝ kɛ́ kɑtɛ tɑɑ kɑtɛ tɔɣɔnɑɣɑ kɛ́. 
Ɩsɔ lonte kɑtɛ nyǝntɛ tɑɑ kɛ́ ɩ́ kɑ́ tɔɣɔ-kɛ́. Tɑcɑɑ tɔɣɔnɑɣɑ kʋhɑʋ ŋku ɩ hɑ Alɔŋ nɑ ɩ piyɑ kɛ pɑ pɑɑ tete ɩsɩɩ ɩ kɑ heeluɣu-m tɔɣɔlɛ. 
Tɔlɑ wenɑ Ɩsɛɣɛlɩ nyǝ́mɑ lɑkɩ nɔɣɔ kʋlʋmɑɣɑ kpɛntʋɣʋ kɔtɑɣɑ, nɑ pɑ́ hɑ lɑŋlɛ nɑ yule kɛ Tɑcɑɑ kɛ Ɩsɔ kɔtɑɣɑ tǝlɑtɛ kiŋ tɔ, tǝ pǝsɑ mǝ pɑɑ nyǝm kɛ́. Ɩlɛ nyɑnɑ nyɑ́ pǝyɑlɑɑ nɑ mǝ ɑlɑɑ nyǝ́mɑ ɩ́ kɑ́ tɔɣɔnɑ-tǝɣɩ lonte nɑŋŋ nyǝntɛ tɑɑ. 
Pǝ wɛɛ sɩ Ɩsɛɣɛlɩ nyǝ́mɑ ɩ́ kɔnɑ yule nɑ lɑŋlɛ, nɑ pǝ́ sɔɔsǝnɑ nim cɔlɔ nim cɔlɔ nɑntʋ. Tǝlɛɣɛ kɔtǝlɑɑ wɔkɩ kɔkɔ kɛ kɔtɑɣɑ tǝlɑtɛ tɔɔ kɛ́ wɑɑtʋ wei pɑ tɛmɑ-tǝɣɩ Tɑcɑɑ kɛ hɑʋ kɛ kɔtɑɣɑ tǝlɑtɛ kiŋ tɔ. Ɩlɛnɑ tǝ́ pǝsɩ nyɑnɑ nyɑ́ pǝyɑlɑɑ mǝ nyǝntʋ kɛ tɑm tɔɔ ɩsɩɩ Tɑcɑɑ yɔɣɔtʋɣʋ tɔ. 
Ḿpʋ́ɣʋ́ Moisi pɛɛkɑ pǝŋtʋlʋɣʋ ŋku pɑ lɑpɑ kɔtɑɣɑ kɛ yǝlɑɑ ɩsɑɣɑtʋ hɩɩsʋɣʋ tɔɔ tɔ kʋ tɔm. Ɩlɛnɑ ɩ́ nɩɩ sɩ pɑ nyɑɣɑsɑ-kʋɣʋ kɔkɔ. Ntɛnɑ ɩ́ mʋ pɑ́ɑ́nɑ́ nɑ Alɔŋ pǝyɑlɑɑ Ɩlɑsɑɑ nɑ Ɩtɑmɑɑ. Ḿpʋ́ɣʋ́ ɩ́ pɔɔsɑ-wɛ sɩ: 
Pepe tɔɔ kɛ́ ɩ́ tɑ́ tɔɣɔ kɔtɑɣɑ ŋkɛ kɑ nɑntʋ kɛ lonte kɑtɛ nyǝntɛ tɑɑ? Mpi pǝ tɔɔ tɔ, pǝ kɛ́ kɑtɛ tɑɑ kɑtɛ tɔɣɔnɑɣɑ kɛ́. Tɑcɑɑ kɑ hɑnɑ-mɛɣɛ kpǝntɛ ńtɛ́ sɩ ɩ́ wɑɑsɩ Ɩsɛɣɛlɩ kpekǝle kɛ pɑ kɑwɑlɑɣɑ. Ɩlɛnɑ ɩ́ lɑ́ pɑ nyɔɔŋ tɔɔ kɛ́ ɩsɑɣɑtʋ hɩɩsʋɣʋ kɔtɑɣɑ. 
Ɩ kpǝntɛ cɑlǝm tɑ polo Ɩsɔ tǝyɑɣɑ tɑɑ, pɩɩ wɛɛ kɛ́ sɩ ɩ́ tɔɣɔ tǝ nɑntʋ kɛ lonte kɑtɛ nyǝntɛ tɑɑ, ɩsɩɩ mɑɑ heeluɣu-mɛ tɔ. 
Mpʋɣʋlɛ Alɔŋ cɔwɑ Moisi sɩ: Nyǝnɩ, sɑŋɑ kɛ mɑ pǝyɑlɑɑ lɑpɑ pɑ ɩsɑɣɑtʋ hɩɩsʋɣʋ kɔtɑɣɑ, nɑ ŋkɑ kɔkɔ lusɑ kɑ tǝnɑ tɔ. Pǝcɔ n nyǝmɑ lɑŋwɑkǝllɛ nte tǝ mɑɣɑnɑ-m tɔ. Mɑɑ pǝsɩ nɑ mɑ́ tɔɣɔ ɩsɑɣɑtʋ hɩɩsʋɣʋ kɔtɑɣɑ kpǝntɛ nɑntʋ nɑ? Tɑcɑɑ lɑŋlɛ kɑ́ hɛɛnɑ-m? 
Moisi nɩɩwɑ tɔm ntɩ, ɩlɛnɑ ɩ mʋ-tɩ. 
﻿Lefii.
11.
Ḿpʋ́ɣʋ́ Tɑcɑɑ heelɑ Moisi nɑ Alɔŋ sɩ: 
Ɩ́ tɛlǝsɩ Ɩsɛɣɛlɩ nyǝ́mɑ sɩ, ɑtɛ tɔlɑ tɑɑ, nnɑ nnɑ ɩ́ kɑ́ tɔɣɔ tɔɣɔlɛ, 
nnɑ ɑ ɑcʋwɑ fɑɣɑɑ, nɑ ɑ́ wɛnɑ tɑlɑsɩ tɔ. 
Amɑ pǝ fɛɩ sɩ ɩ́ tɔɣɔ yooyoo, nɑ pʋɣʋ nɑmɑɣɑ, nɑ kpɑcɑ. Tɔlɑ ɑnɩ ɑ wɛnɑ tɑlɑsɩ yɑɑ, ɩlɛ ɑ ɑcʋwɑ tɑ fɑɣɑ kɛ́. 
Pǝ fɛɩ sɩ ɩ́ tɔɣɔ ɑfɑ tɔtɔ. Mpi tɔ, pɑɑ ɩ ɑcʋwɑ fɑɣɑɑ tɔ, ɩ fɛɩnɑ tɑlɑɣɑ. 
Pǝ wɛɛ sɩ ɩ́ nyǝnɩ tɔlɑ ɑnǝɣɩ ɑsilimɑ nyǝnɑ kɛ́. Ɩ́ tɑɑ tɔɣɔ-yɛ. Pǝ́cɔ́ ɩ́ tɑɑ tokinɑ ɑ kʋsǝpɛɛ kɛ tokinɑʋ mɑɣɑmɑɣɑ. 
Ye pǝ kɑɑsɑ lʋm tɑɑ wontu ɩlɛ, ɩ́ tɔɣɔ tiinɑ wenɑ ɑ wɛnɑ lʋm yɑɑlǝŋ nɑ sɛtʋ tɔ. Ɩ́ kii wenɑ ɑ fɛɩnɑ mpʋ tɔ. 
Pǝ kɑɑsʋɣʋ lʋm tǝnɑ tɑɑ wontu lɛntɩ, yɑɑ pǝ nyɑmɑnyɑmɑnɑɑ mpɑ pɑ fɛɩnɑ lʋm yɑɑlǝŋ nɑ sɛtʋ tɔ, pǝ kɛ́-mɛɣɛ ɑcɑɑlǝtʋ kɛ́. 
Ɩ́ nyǝnɩ-tǝɣɩ ɑsilimɑ, ɩ́ tɑɑ tɔɣɔ-tɩ, yɑɑ ɩ́ tokinɑ tǝ kʋsǝpǝtʋ. 
Ɩ́ kii lʋm tɑɑ wontu tǝnɑ nti tǝ fɛɩnɑ lʋm yɑɑlǝŋ nɑ sɛtʋ tɔ. 
Sumɑsɩ nsi pǝ wɛɛ sɩ ɩ́ nyǝnɩ ɑsilimɑ nɑ ɩ́ kii sɩ tɔɣɔʋ tɔɣɔlɛ: Yepeleku, nɑ kpimle, nɑ hɛkǝlɛ, nɑ kɑtǝkɑtʋɣʋ, nɑ tɑɑtɑɑ, nɑ tɔɣɔnɑkpeluɣu, nɑ kʋlɑɑlʋɣʋ, nɑ tintɔkǝlɑɣɑ, nɑ sɛmʋɣʋ, nɑ sɩ piitimnɑɑ tǝnɑ. 
Pǝ wɛɛ sɩ ɩ́ nyǝnɩ ɑsilimɑ kɛ nyɑmɑnyɑmɑnɑɑ mpɑ pɑ tǝnɑ pɑ wɛnɑ keŋ nɑ nɔɔhɛɛ liɣiti tɔ. 
Amɑ ɩ́ tɔɣɔ pɑ tɑɑ mpɑ pɑ wɛnɑ keŋ nɑ nɔɔhɛɛ liɣiti nɑ nɔŋkpɑɑsɩ nɑ pɑ́ ŋmɑɑkɩ tɛtʋ tɔɔ tɔ pɑ tǝnɑ. 
Pɑ tɑɑ mpɑ ɩ́ kɑ́ tɔɣɔ tɔɣɔlɛ cǝlǝŋ nɑ ɩ looŋɑ tǝnɑ, nɑ kʋtoloŋ nɑ kʋ looŋɑ tǝnɑ. 
Pǝ kɑɑsɑ lɛntɩ nti tǝ wɛnɑ keŋ nɑ nɔɔhɛɛ liɣiti tɔ, ɩ́ nyǝnɩ-tǝɣɩ ɑsilimɑ pʋlʋ. 
Wontu lɛntɩ wɛɛ, ye yʋlʋ ɩ́ kpɑɣɑ tǝ kʋsǝpǝtʋ, yɑɑ ɩ tɩɩ tokinɑ-tɩ, pǝ pilisɑ-ɩ kɛ́. Pǝ wɛɛ sɩ ɩ́ cɔtɔ ɩ wontu kʋsusuutu, nɑ ɩ́ cɑɣɑ ḿpʋ́ɣʋ́ ɑsilimɑ tɑɑ, hɑlǝnɑ tɑɑnɑɣɑ. 
Nti nti pǝ wɛɛ sɩ ɩ́ nyǝnɩ ɑsilimɑ tɔɣɔlɛ nti tǝ ɑcʋwɑ tɑ fɑɣɑ, nɑ tǝ fɛɩnɑ tɑlɑsɩ tɔ. Nɑ nɔɔhɛɛ liɣiti nyǝntʋ tǝnɑ nti tǝ wɛnɑ sǝkpɑŋ tɔ. Ye wei ɩ́ kpɑɣɑ tǝ kʋsǝpǝtʋ pǝ wɛɛ sɩ ɩ́ cɔtɔ ɩ wontu nɑ ɩ́ cɑɣɑ ɑsilimɑ tɑɑ, hɑlǝnɑ tɑɑnɑɣɑ. 
Wontunɑɑ mpɑ ɩ́ kɑ́ nyǝnɩ ɑsilimɑ kɛ nti nti tǝ tɔŋ tǝ lotu tɔɔ tɔɣɔlɛ kʋtʋntʋlʋkpɑnɑɑ cɑmnɑ, nɑ mpiiu, nɑ cimlee, nɑ ɑ piitimnɑɑ, nɑ cɑŋɑsɩ. 
Wontu sǝkpetu ntɩ tǝ tɑɑ nti ɩ́ kɑ́ nyǝnɩ ɑsilimɑ tɔɣɔlɛ. Ye wei ɩ tokinɑ tǝ tɑɑ kʋsǝpʋɣʋ, ɩ kɑ́ wɛɛ ɑsilimɑ tɑɑ kɛ́, hɑlǝnɑ tɑɑnɑɣɑ. 
Ye tǝ kʋsǝpʋɣʋ hotɑ wontu nti pɑ lɑkǝnɑ tɔ tǝ tɑɑ nɑkʋlɩ tɑɑ, kʋlɛ kʋ pǝsɑ ɑsilimɑ kɛ́. Pɑɑ kʋsɑɑkǝm, pɑɑ wontu kʋsusuutu, yɑɑ tɔnʋɣʋ pʋlʋpʋ, yɑɑ huluɣu. Pɑɑ wontuɣu ŋku te, pǝ wɛɛ sɩ pɑ́ nyɑɑlɩ-kʋɣʋ nɑ lʋm nɑ kʋ cɑɣɑ ɑsilimɑ tɑɑ, hɑlǝnɑ tɑɑnɑɣɑ. Pǝ wɑɑlɩ kɛ pɑɑ nyǝnɩ-kʋɣʋ kʋpɑŋkʋ. 
Ye cʋɣʋ tiyɑɣɑ tɑɑ kɛ́ tǝ tɑɑ nɑkʋlɩ hotɑɑ. Tiyɑɣɑ nɑ kɑ tɑɑ nyǝm tǝnɑ, pǝsǝɣɩ ɑsilimɑ kɛ́. Pǝ wɛɛ sɩ pɑ yɔkɩ-kɛ. 
Ye pɑ pǝlɑ tiyɑɣɑ ŋkɛ kɑ tɑɑ lʋm kɛ tɔɣɔnɑɣɑ kʋpɑŋkɑ tɔɔ, kɛlɛ kɑ pǝsǝɣɩ ɑsilimɑ kɛ́. Yɑɑ pɩɩ kɛ kʋnyɔnyɔɔm kʋpɑm, pǝ pǝsǝɣɩ ɑsilimɑ tɔtɔɣɔ. Pɑɑ tiyɑɣɑ kɑ kɛ́ ŋkɑ. 
Pɑɑ mpi pǝ tɔɔ kɛ́ wontu tǝnɛ tǝ tɑɑ kʋsǝpʋɣʋ hotɑɑ, pɩɩ pǝsɩ ɑsilimɑ kɛ́. Ye pǝ kɛ́ potopotonɑɑ mǝsɑɣɑ, yɑɑ mǝsɑɣɑ kʋtǝsɑɣɑ tɑɑ kɛ kʋ hotɑɑ, pǝ wɛɛ sɩ pɑ́ yɔkɩ-kɛɣɛ. Mpi tɔ, pǝ kɛ-mɛɣɛ ɑsilimɑ kɛ́, nɑ ɩ́ kɑ́ nyǝnɩ-wǝɣɩ ɑsilimɑ. 
Amɑ ye ɩsɩɩ hite yɑɑ lɔkɔ tɑɑ kɛ́ wontuɣu kʋsǝpʋɣʋ hotɑɑ, lʋm kɑɑ pilisi. Ɩlɛ wei ɩ kɑ tokinɑ-kʋ tɔɣɔlɛ ɑsilimɑ tʋ. 
Ye ɩsɩɩ pee wenɑ pɑ sɩɩwɑ sɩ pɑ tuuki tɔ, ɑ tɔɔ kɛ́ wontuɣu ŋkʋ kʋ kʋsǝpʋɣʋ hotɑɑ, ɑ kɑɑ pilisi. 
Amɑ ye kʋtɔtɔɣɔnɑ kɛ pɑ wʋsɑ lʋm, nɑ wontu ntɩ tǝ tɑɑ nɑkʋlɩ kʋsǝpʋɣʋ hoti pǝ tɑɑ, ɩlɛ ɑ pilisɑɑ kɛlɛ. 
Ye ɩsɩɩ kpǝntɛ nte pɑ hɑ-mɛɣɛ mpɑɑ sɩ ɩ́ tɔɣɔ tɔ, tǝ sǝpɑ, nɑ nɔɣɔlʋ tokinɑ-tɛ, ɩ kɑ́ wɛɛ ɑsilimɑ tɑɑ kɛ́, hɑlǝnɑ tɑɑnɑɣɑ. 
Wei ɩ sǝɣǝlɑ kpǝntɛ ntɛ́, yɑɑ ɩ tɩɩ tɔɣɔ-tɛ, ɩ kɑ́ cɔtɔ ɩ wontu kɛ́, nɑ ɩ́ wɛɛ ɑsilimɑ tɑɑ, hɑlǝnɑ tɑɑnɑɣɑ. 
Pǝ wɛɛ sɩ ɩ́ kii nyɑmɑnyɑmɑnɑɑ mpɑ pɑ tɔŋ tɛtʋ tɔɔ tɔɣɔ, nɑ ɩ́ nyǝnɩ-wɛɣɛ ɑcɑɑlǝtʋ. 
Pɑɑ mpɑ pɑ tuuki, yɑɑ pɑ tɔŋ nɔɔhɛɛ liɣiti, yɑɑ nɔɔhɛɛ pɑɣɑlɛ tɔ. Pɑ kɛ-mɛɣɛ ɑcɑɑlǝtʋ kɛ́, pɑ fɛɩ tɔɣɔʋ. 
Ɩ́ tɑɑ pilisi mǝ tɩ nɑ nyɑmɑnyɑmɑnɑɑ mpɛ pɑ tǝnɑ. Ɩ́ tɑɑ tɛlǝsɩ mǝ tǝɣɩ pɑ ɑsilimɑ. Pǝyele ɩ́ tɑɑ yele nɑ pɑ ɑsilimɑ tɛɛ-mɛ. 
Mpi pǝ tɔɔ tɔ, mɑɣɑlɛ Tɑcɑɑ mǝ Ɩsɔ. Pǝ wɛɛ sɩ ɩ́ fɑɣɑsɩ mǝ tɩ nɑ ɩ́ wɛɛ tǝnɑŋŋ. Pǝ tɑɣɑ pʋlʋ, mɑ wɛɛ kɛ́ tǝnɑŋŋ. Ɩ́ tɑɑ pilisi mǝ tɩ nɑ nyɑmɑnyɑmɑnɑɑ mpɑ pɑ tɔŋ tɛtʋ tɔɔ tɔ. 
Mɑɣɑlɛ Tɑcɑɑ, mɑ́ lǝsǝnɑ-mɛɣɛ Icipiti tɛtʋ tɑɑ sɩ ɩ nyǝnǝɣɩ-m mǝ Ɩsɔ. Mpʋ tɔ, ɩ́ wɛɛ tǝnɑŋŋ. Mpi tɔ, mɑ wɛɛ kɛ́ tǝnɑŋŋ. 
Kʋsǝsɩɩtʋ nti ɩ́ kɑ tɔkɩ tɔlɑ nɑ sumɑsɩ nɑ lʋm tɑɑ wontu nɑ tɛtʋ tɔɔ nyɑmɑnyɑmɑnɑɑ tɔm tɑɑ tɔɣɔlɛ. 
Ntɩ tɩɩ fɑɣɑsǝnɑ-mɛɣɛ wontu kʋpɑntʋ nɑ ɑsilimɑ nyǝntʋ, nɑ nti tǝ wɛ tɔɣɔʋ nɑ nti tǝ fɛɩ tɔɣɔʋ tɔ. 
﻿Lefii.
12.
Ḿpʋ́ɣʋ́ Tɑcɑɑ tɔmɑ Moisi sɩ: 
Heeli Ɩsɛɣɛlɩ nyǝ́mɑ sɩ, ye ɑlʋ lɑpɑ teu, nɑ ɩ́ lʋlɩ ɑpɑlʋpǝyɑɣɑ. Ɩ ɑsilimɑ kʋyɛɛŋ ntɛ́ nɑɑtosompɔɣɔlɑɣɑ, kɛ teitei ɩsɩɩ ɩ ɩsɔtʋ nɑʋ kʋyɛɛŋ. 
Ɩlɛnɑ pɑ́ pɛlɩ pǝyɑɣɑ kɛ kʋyɑkʋ pǝlefɛɩ nɑɑnʋwɑ nyǝŋkʋ wule. 
Pǝ wɑɑlɩ, ɩlɛnɑ ɑlʋ cɑɣɑ kʋyɛɛŋ hiu nɑ nɑɑnʋwɑ nɑ tooso, nɑ ɩ́ tɑɣɑnǝɣɩ ɩ cɑlǝm ɑsilimɑ. Pǝ fɛɩ sɩ ɩ́ wiili tǝsulle tɑɑ, yɑɑ ɩ́ tokinɑ Ɩsɔ pʋlʋpʋ. Hɑlǝnɑ ɩ ɑsilimɑ kʋyɛɛŋ tɛm. 
Ye ɑlʋpǝyɑɣɑ kɛ ɑlʋ lʋlɑɑ, ɩlɛ ɩ cɑɣɑ ɑsilimɑ tɑɑ kɛ́ cimɑɑsǝnɑɑ nɑɑlɛ, ɩsɩɩ ɩ ɩsɔtʋ nɑʋ wɑɑtʋ. Pǝ wɑɑlɩ, ɩlɛnɑ ɩ́ lɑ kʋyɛɛŋ nɩɩtoso nɑ nɑɑtoso tɔtɔ nɑ ɩ́ tɑɣɑnǝɣɩ ɩ cɑlǝm ɑsilimɑ. 
Pɑɑ ɑpɑlʋpǝyɑɣɑ, yɑɑ ɑlʋpǝyɑɣɑ kɛ ɑlʋ lʋlɑɑ. Ɩ ɑsilimɑ kʋyɛɛŋ tɛŋ mpʋ, ɩlɛnɑ ɩ́ cɑɑ pǝ́nɑ́ɣɑ́ kʋlʋmɑɣɑ ɩwǝyɑɣɑ sɩ pɑ́ lɑ kɔtɑɣɑ ŋkɑ kɔkɔ lusɑ kɑ tǝnɑ tɔɣɔ ɩsɑɣɑtʋ hɩɩsʋɣʋ kɔtɑɣɑ. Yɑɑ ɑlukuku, yɑɑ ɩhokɑɣɑ. 
Kɔtʋlʋ tɛŋ kɔtɑsɩ nsǝɣɩ Tɑcɑɑ kɛ lɑpʋ ɩlɛnɑ ɩ́ lɑ ɑlʋ kɛ ɑsilimɑ hɩɩsʋɣʋ kɔtɑɣɑ. Ɩlɛnɑ Ɩsɔ tɑɣɑnɩ ɩ cɑlǝm ɑsilimɑ. Pɑɑ ɑlʋ lʋlɑ ɑpɑlʋpǝyɑɣɑ yɑɑ ɑlʋpǝyɑɣɑ kʋsǝsɩɩtʋ nti pɑɑ tɔkɩ tɔɣɔlɛ. 
Ye ɑsɔnʋɣʋ kɑɑ pǝsɩ nɑ kʋ hiki ɩwǝyɑɣɑ ɩlɛ, kʋ cɑɑ ɩhokɑsɩ nɑɑlɛ yɑɑ ɑlukukunɑɑ nɑɑlɛ. Ɩlɛnɑ pɑ́ lɑ sumɑɣɑ lɛŋkɑ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ, nɑ lɛŋkɑ kɛ ɩsɑɣɑtʋ hɩɩsʋɣʋ nyǝŋkɑ. Nɑ kɔtʋlʋ lɑpɩ-ɩ ɑsilimɑ kɛɛlʋɣʋ sɔɔsɩ, ɩlɛ pǝ tɑɣɑnɑ-ɩ kɛlɛ. 
﻿Lefii.
13.
Ḿpʋ́ɣʋ́ Tɑcɑɑ heelɑ Moisi nɑ Alɔŋ sɩ: 
Ye mʋlɑɣɑ, yɑɑ kɑɑʋ, yɑɑ tʋlʋŋɑ lɩɩ yʋlʋ tɔnʋɣʋ tɔɔ, nɑ pǝ́ pǝsɩ tɔnʋɣʋ tɔɔ ɑsilimɑ kʋtɔŋ. Ɩlɛ pɑ ponɑ pʋntʋ kɛ kɔtʋlʋ Alɔŋ, yɑɑ ɩ pǝyɑlɑɑ tɑɑ nɔɣɔlʋ kiŋ. 
Nɑ ɩ́lɛ́ ɩ́ wiilɑ-ɩ nɑ ɩ́ nɑ́ tǝwɩɩlɛ ńtɛ́ tǝ tɑɑ limɑɑ nɑ nyɔɔsɩ hʋlʋmɩ, ɩlɛ kʋtɔŋ ɑsilimɑ nyǝŋkʋ ntɛ́. Ɩlɛ kɔtʋlʋ kpɑɑlɩ kpɑkpɑɑ sɩ ɩ kɛ́ ɑsilimɑ tʋ. 
Ye pǝ kɛ́ tʋlʋŋɑ yɑɑ tɑɣɑŋmɑtɛ, nɑ tǝwɩɩlɛ tɑ lim nɑ nyɔɔlɑɣɑ kʋhʋlʋmɑɣɑ fɛɩ, ɩlɛ kɔtʋlʋ sɩɩ kʋtɔntʋ nɑ ɩ mpɑɑ kɛ kʋyɛɛŋ nɑɑtosompɔɣɔlɑɣɑ. 
Kʋyɑkʋ nɑɑtosompɔɣɔlɑɣɑ nyǝŋkʋ sikiɣi ɩlɛnɑ ɩ́ tɑsɑ kʋtɔntʋ kɛ wiiluɣu, ye ɩ nɑwɑ sɩ tǝwɩɩlɛ ńtɛ́ tǝ wɛ mpʋ tǝ tɑ lɑɣɑsɩ, ɩlɛ ɩ tɑsɑ-ɩ sɩɩʋ nɑ ɩ mpɑɑ kɛ kʋyɛɛŋ nɑɑtosompɔɣɔlɑɣɑ tɔtɔ. 
Kʋyɛɛŋ ɩnɩ ɩ́ tɛɛwɑ ɩlɛ kɔtʋlʋ tɑsɑ-ɩ wiiluɣu kɛ tɔm nɑɑlɛ nyǝm, ye tǝwɩɩlɛ ńtɛ́ tǝ sɑlɑ yem tǝ tɑ sɔɔsɩ ɩlɛ ɩ hʋlɩ sɩ pǝ tɑɣɑ kʋtɔŋ, pǝ kɛ́ lɩɩtʋ kɛ́, pǝ tɔɔ tɔ ɩ fɛɩ ɑsilimɑ. Ɩlɛnɑ ɩ́ cɔtɔ ɩ wontu nɑ ɩ́ pǝsɩ kʋpɑŋ. 
Amɑ ye kʋtɔntʋ tǝwɩɩlɛ ńtɛ́ tǝ sʋʋ wɑŋ kɛ pǝlɛ pǝ wɑɑlɩ ɩlɛ ɩ tɑɣɑnɩ mǝlʋɣʋ kɛ kɔtʋlʋ kiŋ. 
Ye ɩ́lɛ́ ɩ tɑsɑ-ɩ wiiluɣu nɑ ɩ́ nɑ́ sɩ tǝwɩɩlɛ wɑlɑɑ ɩlɛ ɩ hʋlɩ sɩ ɑsilimɑ kʋtɔŋ wɛnnɑ-ɩ. Ɩlɛ ɩ kɛ́ ɑsilimɑ tʋ ntɛ́. 
Ye kʋtɔŋ kʋsɛɛmʋɣʋ tɑkɑ kpɑ yʋlʋ, pɑ pukinɑ-ɩ kɔtʋlʋ tɛɣɛ. 
Ye ɩ wiilɑ-ɩ nɑ ɩ́ mɑɣɑnɑ tute kɛ ɩhʋlʋmɑʋ nɑ tǝ tɔɔ nɑ hiŋ nɑ tǝ nyɔɔsɩ hʋlʋmɑɑ 
ɩlɛ ɑsilimɑ kʋtɔŋ mɑɣɑmɑɣɑ kɛlɛ, pǝ fɛɩ sɩ pɑ́ tɑsɑ-ɩ sɩɩʋ kɛ kpeeŋɑ sɩ pɑ nɑɑkɩ tɔtɔ. Kɔtʋlʋ kɑ́ kpɑɑlɩ kɛ́ sɩ ɑsilimɑ tʋ. 
Amɑ ye ɑsilimɑ kʋtɔŋ lʋlɑ pee kɛ yʋlʋ tɔnʋɣʋ tǝnɑ kɛ pǝ kpɑɣɑʋ ɩ nyʋɣʋ nɑ pǝ́ polo ɩ nɔɔhɛɛ tɔ, 
ɩlɛ kɔtʋlʋ wiili kʋtɔntʋ kɛ teu, ye ɩ nɑwɑ sɩ kʋ wɑɑsɑ ɩ tɔnʋɣʋ tǝnɑ ɩlɛ ɩ hʋlɩ sɩ pǝ tɑ kɛ ɑsilimɑ. Mpi tɔ, ɩ tɔnʋɣʋ tǝnɑ hʋlʋmɑɑ tɔ. 
Amɑ kʋyɑkʋ ŋku pɑ́ nɑwɑ ɩ tɔɔ kɛ́ hiŋ ɩlɛ ɩ pǝsɑ ɑsilimɑ tʋ ntɛ́. 
Kɔtʋlʋ kɑ́ wiilinɑ-ɩ nɑ ɩ́ kpɑɑlɩ sɩ ɩ kɛ́ ɑsilimɑ tʋ. Mpi tɔ, ɩnɩ ɩ hʋlǝɣǝnɑ sɩ ɩ wɛnɑ ɑsilimɑ kʋtɔŋ, nɑ pǝ kɛ́ ɑsilimɑ kɛ́. 
Ye hiŋ mǝlǝɣɩ hʋlʋmǝŋ ɩlɛ kʋtɔntʋ mǝlɩ kɔtʋlʋ kiŋ. 
Ɩ́lɛ́ ɩ wiiliɣi-ɩ nɑ ɩ́ nɑ́ sɩ hiŋ hʋlʋmɑ tɑmpɑnɑ ɩlɛnɑ ɩ́ hʋlɩ sɩ ɩ tɑ kɛ ɑsilimɑ tʋ. 
Ye mʋtɛ kpɑ yʋlʋ nɑ tǝ́ wɑɑ 
nɑ pǝ́ yele tǝwɩɩlɛ nɑ tǝ́ wɛ ɩhʋlʋmɑʋ yɑɑ ɩsɛɛʋ, pǝ wɛɛ sɩ ɩ́ nɑ́ kɔtʋlʋ. 
Ɩ́lɛ́ ɩ kɑ́ wiili-ɩ nɑ ye ɩ mɑɣɑnɑ pǝ lɑpɑ tǝwɩɩlɛ kɛ lonte nɑ pǝ nyɔɔsɩ hʋlʋmɑɑ, ɩlɛ ɑsilimɑ kʋtɔŋ lɩɩkǝnɑ ntɛɣɛ mʋtɛ tɑɑ. Kɔtʋlʋ kɑ́ hʋlɩ sɩ ɩ kɛ́ ɑsilimɑ tʋ. 
Amɑ ye kɔtʋlʋ ɩ́ wiilɑ-ɩ nɑ ɩ́ nɑ́ sɩ tǝwɩɩlɛ mʋkɑɑ nɑ pǝ́ mǝlɩ hʋlʋmǝŋ nɑ nyɔɔsɩ kʋhʋlʋmɑsɩ fɛɩ ɩlɛ ɩ sɩɩ kʋtɔntʋ nɑ ɩ mpɑɑ kɛ kʋyɛɛŋ nɑɑtosompɔɣɔlɑɣɑ. 
Ye pǝ sɔɔsɑɑ ɩlɛ kɔtʋlʋ hʋlɩ sɩ ɩ wɛ ɑsilimɑ, sɑɑ ɩnɩ ɩlɛ ɑsilimɑ kʋtɔŋ ntɛ́. 
Ye tǝwɩɩlɛ ntɛ́ tǝ tɑ sɔɔsɩ ɩlɛ pǝ kɛ́ mʋtɛ tɔntɔɔlʋɣʋ ntɛ́. Pǝ wɛɛ sɩ kɔtʋlʋ ɩ́ hʋlɩ sɩ ɩ tɑ kɛ́ ɑsilimɑ tʋ. 
Ye kɔkɔ nyɑɣɑ yʋlʋ nɑ pǝ lonte tɑɑ wɛɛ ɩhʋlʋmɑʋ yɑɑ ɩsɛɛʋ, 
pǝ wɛɛ sɩ kɔtʋlʋ kɑ wiili-ɩ, ye ɩ nɑwɑ sɩ tǝwɩɩlɛ limɑɑ nɑ pǝ nyɔɔsɩ hʋlʋmɩ ɩlɛ ɑsilimɑ kʋtɔŋ sʋʋnɑ ntɛɣɛ kɔkɔ tǝnyɑɣɑlɛ tǝnɑ. Kɔtʋlʋ kɑ́ hʋlɩ sɩ ɩ kɛ́ ɑsilimɑ tʋ. Asilimɑ Kʋtɔŋ ntɛ́. 
Amɑ ye kɔtʋlʋ wiilɑ-ɩ nɑ ɩ́ tɑ́ nɑ́ nyɔɔsɩ kʋhʋlʋmɑsɩ kɛ pǝ lonte tɑɑ. Pǝ́cɔ́ lonte tɑ lim sɩ pǝ tɔŋnɑ tɛm ɩlɛ kɔtʋlʋ sɩɩ-ɩ nɑ ɩ mpɑɑ kɛ kʋyɛɛŋ nɑɑtosompɔɣɔlɑɣɑ. 
Kɔtʋlʋ kɑ wiili-ɩ kʋyɑkʋ nɑɑtosompɔɣɔlɑɣɑ nyǝŋkʋ wule ye ɩ nɑwɑ sɩ tǝwɩɩlɛ wɑlɑ ɩ tɔnʋɣʋ tɔɔ, ɩlɛ ɩ hʋlɩ sɩ ɩ kɛ́ ɑsilimɑ tʋ. Asilimɑ kʋtɔŋ kʋsɛɛmʋɣʋ ntɛ́. 
Amɑ ye tǝwɩɩlɛ ntɛ́ tǝ sɑɑlɑ mpʋ tǝ tɑ wɑlɩ tɔnʋɣʋ tɔɔ, tǝ pɑsɑ kʋpɑsʋ, ɩlɛ kɔkɔ hiŋ tɔntɔɔlʋɣʋ ntɛ́. Kɔtʋlʋ kɑ́ hʋlɩ sɩ ɩ tɑ kɛ ɑsilimɑ tʋ. Mpi tɔ, pǝ kɛ́ tɔntɔɔlʋɣʋ kɛ́. 
Ye ɩsɩɩ kɑɑʋ yɑɑ lɩɩtʋ kpɑwɑ ɑpɑlʋ yɑɑ ɑlʋ nyʋɣʋ yɑɑ ɩ tɑmɑɣɑ, 
kɔtʋlʋ kɑ wiili hiŋ ɩnɩ nɑ ye ɩ nɑwɑ sɩ tǝwɩɩlɛ limɑɑ nɑ pǝ nyɔɔsɩ sɛɛwɑ ɑtɑllɑ, nɑ sɩ́ tɑ́ yɑsǝlɩ ɩlɛ ɩ hʋlɩ sɩ kʋtɔntʋ kɛ́ ɑsilimɑ tʋ. Kɑɑʋ ntɛ́. Ḿpʋ́ɣʋ́ pɑ yɑɑ sɩ nyʋɣʋ yɑɑ tɑmɑɣɑ pǝ ɑsilimɑ kʋtɔŋ. 
Ye kɔtʋlʋ nɑwɑ sɩ kɑɑʋ hiŋ tɑ lim pǝ́cɔ́ nyɔɔsɩ pilɑɑ ɩlɛ ɩ sɩɩ kʋtɔntʋ nɑ ɩ mpɑɑ kɛ kʋyɛɛŋ nɑɑtosompɔɣɔlɑɣɑ. 
Kɔtʋlʋ kɑ wiili-ɩ kʋyɑkʋ nɑɑtosompɔɣɔlɑɣɑ nyǝŋkʋ wule ye ɩ nɑwɑ sɩ kɑɑʋ tɑ sɔɔsɩ, pǝyele nyɔɔsɩ kʋsɛɛmɑsɩ fɛɩ nɑ hiŋ tɑ lim 
ɩlɛ kʋtɔntʋ looli ɩ nyʋɣʋ nɑ ɩ́ sɛkɩ timpi tɑɑ kʋtɔŋ wɛɛ tɔ nɑ kɔtʋlʋ tɑsɑ-ɩ sɩɩʋ kɛ tɔm nɑɑlɛ nyǝm nɑ ɩ mpɑɑ tɔtɔɣɔ kʋyɛɛŋ nɑɑtosompɔɣɔlɑɣɑ. 
Kʋyɛɛŋ ɩnɩ ɩ tɛŋ ɩlɛnɑ ɩ́ tɑsɑ-ɩ wiiluɣu tɔtɔ. Ye pǝ tɑ sɔɔsɩ ɩlɛ ɩ hʋlɩ sɩ kʋtɔntʋ fɛɩ ɑsilimɑ. Ɩ wontu tike kɛ ɩ kɑ́ cɔtɔ ɩlɛnɑ ɩ pǝsɩ ɑsilimɑ fɛɩ tʋ. 
Amɑ ye pǝlɛ pǝ wɑɑlɩ kɛ kɑɑʋ sʋʋ wɑlʋɣʋ 
ɩlɛ ɩ tɑsɑ-ɩ wiiluɣu nɑ ye ɩ nɑwɑ sɩ kɑɑʋ tɔŋnɑ wɑlʋɣʋ kɛ tɑmpɑnɑ, ɩlɛ kʋtɔntʋ kɛ́ ɑsilimɑ tʋ ntɛ́ pǝ fɛɩ sɩ ɩ́ nɔkɩ pɛɛkʋɣʋ kɛ nyɔɔsɩ kʋsɛɛmɑsɩ. 
Ye tǝwɩɩlɛ ntɛ́ tǝ tɑɑ tɑ́ sɔɔsɩ nɑ nyɔɔsɩ kʋkpɛɛtɑsɩ wɛɛ, ɩlɛ kʋtɔŋ tɛmɑɣɑlɛ, pʋntʋ fɛɩ ɑsilimɑ tɔtɔ. Pǝ wɛɛ kɛ́ sɩ kɔtʋlʋ ɩ́ hʋlɩ sɩ ɩ fɛɩ ɑsilimɑ. 
Ye ɑpɑlʋ yɑɑ ɑlʋ nɑwɑ ɩ tɔnʋɣʋ tɔɔ kɛ́ tʋlʋŋɑsɩ kʋhʋlʋmɑsɩ 
ɩlɛ kɔtʋlʋ wiili-ɩ, ye sɩ tɑ sɛɛ teu ɩlɛ pǝ tɑɣɑ kʋtɔŋ ɩsɑɣɑʋ ntɛ. Pʋntʋ tɑ kɛ ɑsilimɑ tʋ tɔtɔ. 
Ye yʋlʋ nyʋɣʋ lɛɛsɑɑ, pɑɑ kʋ tɑɑ yɑɑ ɩ tokuɣu tɑɑ, ɩ tɑ kɛ ɑsilimɑ tʋ nyʋŋlɛɛsʋɣʋ ntɛ́. 
Amɑ ye tǝlɛɛsǝlɛ tɑɑ tǝnɑɣɑ pǝ lɑpɑ mʋlɑɣɑ nɑ kɑ hʋlʋmɩ ɩsɛɛʋ ɩlɛ ɑsilimɑ kʋtɔŋ ntɛ́. 
Ye kɔtʋlʋ wiilɑ mʋlɑɣɑ ŋkɛ nɑ ɩ́ nɑ́ kɑ hʋlʋmɑ ɩsɛɛʋ kɛ tɑmpɑnɑ ɩsɩɩ ɑsilimɑ kʋtɔŋ 
ɩlɛ yʋlʋ ɩnɩ ɩ wɛnɑ ɑsilimɑ kʋtɔŋ ntɛ́, ɩ kɛ́ ɑsilimɑ tʋ nɑ pǝ wɛɛ sɩ kɔtʋlʋ ɩ́ hʋlɩ mpʋ. Ɩ nyʋɣʋ tɑɑ kɛ́ kʋtɔŋ ŋkʋ kʋ kpɑwɑ. 
Wontu kʋcǝlǝtʋ kɛ pǝ wɛɛ sɩ ɑsilimɑ kʋtɔŋ tʋ ɩ́ suu nɑ ɩ́ yele ɩ nyʋɣʋ kɛ tɑɣɑnʋɣʋ, nɑ ɩ́ tɑkɩ ɩ tɑntǝŋ tɔɔ nɑ ɩ́ kpɑɑlǝɣɩ sɩ: Asilimɑ yoo, ɑsilimɑ. 
Ye ɑsilimɑ kʋtɔŋ ɩ́ wɛnɑ wei ɩ pǝsɑ ɑsilimɑ tʋ kɛ́, nɑ pǝ wɛɛ sɩ ɩ́ hɑtǝlǝnɑ yǝlɑɑ nɑ ɩ́ cɑɣɑ tesikile wɑɑlɩ kɛ ɩ tike. 
Ye hʋŋkpʋsʋlɑɣɑ yɑɣɑ tʋlʋŋɑsɩ kɛ heeŋ hʋntʋ wontu kʋsusuutu yɑɑ kpoŋkpontu toŋ nyǝntʋ tɔɔ, 
yɑɑ pǝ pɔɔŋ yɑɑ pǝ kuntunɑɑ yɑɑ kɔŋɑ yɑɑ tɔnǝŋ wontu tɔɔ. 
Ɩlɛnɑ tʋlʋŋɑsɩ nsɩ sɩ wɛ ɑtɔntɔɔtɛ tɑkɑ yɑɑ ɩsɛɛʋ, ɩlɛ pǝ wɛɛ sɩ kɔtʋlʋ ɩ́ wiili-sɩ. 
Ɩ tɛŋ sɩ wiiluɣu ɩlɛnɑ ɩ́ sɩɩ hʋŋkpʋsʋlɑɣɑ tʋlʋŋɑ wontuɣu ŋkʋ nɑ kʋ mpɑɑ kɛ kʋyɛɛŋ nɑɑtosompɔɣɔlɑɣɑ. 
Ye kɔtʋlʋ tɑsɑ wiiluɣu kɛ kʋyɑkʋ nɑɑtosompɔɣɔlɑɣɑ nyǝŋkʋ wule nɑ ɩ́ nɑ́ sɩ tʋlʋŋɑ sɔɔsɑ wɑŋ ɩlɛ pǝ kɛ́ hʋŋkpʋsʋlɑɣɑ ŋkɑ pɑ kɑɑ pǝsɩ nɑ pɑ́ lɑ́ nɑ kɑ́ tɛ́ tɔɣɔlɛ. Wontuɣu ŋkʋ kʋ pǝsɑ ɑsilimɑ pʋlʋpʋɣʋlɛ. 
Pǝ wɛɛ sɩ kɔtʋlʋ ɩ́ nyɑɣɑsɩ kɔkɔ kɛ wontuɣu ŋku ɩnɩ kʋ tɔɔ wɛ hʋŋkpʋsʋlɑɣɑ tɔɣɔ. Mpi tɔ, pɑ kɑɑ pǝsɩ nɑ pɑ́ lɑ nɑ kɑ́ tɛ́. Pǝ tɔɔ tɔ pǝ wɛɛ sɩ pɑ́ nyɑɣɑsɩ-kʋɣʋ kɔkɔ kɛ́. 
Amɑ ye kɔtʋlʋ wiilɑɑ nɑ ɩ́ mɑɣɑnɑ sɩ tʋlʋŋɑ tɑ sɔɔsɩ wɑŋ kɛ wontuɣu ŋkʋ kʋ tɔɔ, 
ɩlɛ ɩ yele nɑ pɑ́ cɔtɔ-kʋ nɑ pɑ́ sɩɩ-kʋ nɑ kʋ mpɑɑ kɛ tɔm nɑɑlɛ nyǝm tɔtɔɣɔ kʋyɛɛŋ nɑɑtosompɔɣɔlɑɣɑ. 
Ye ɩ tɑsɑ-kʋɣʋ wiiluɣu kɛ kʋ cɔtʋɣʋ wɑɑlɩ nɑ ɩ́ nɑ́ sɩ tʋlʋŋɑ tɑ lɑɣɑsɩ yɑɑsi, pɑɑ kɑ tɑ wɑlɩ, pɑɑ nyǝnɩ-kʋɣʋ ɑsilimɑ kɛ́ nɑ pɑ́ nyɑɣɑsɩ-kʋɣʋ kɔkɔ. Mpi tɔ, lonte kʋlʋmtǝlɛ kɛ pǝ tɔɣɔ wontuɣu tɑɑ nɑ kʋ wɑɑlɩ. 
Ye wɑɑtʋ wei kɔtʋlʋ wiilɑɑ tɔ ɩ nɑwɑ sɩ kʋ cɔtʋɣʋ wɑɑlɩ tʋlʋŋɑ sɑlɑɑ ɩlɛ ɩ kɛɛsǝnɑ kɑ lonte tɑɑ nɑ ɩ́ sɛtɩ. 
Amɑ ye tʋlʋŋɑ tɑɣɑnɑ lɩɩʋ kɛ wontuɣu ŋkʋ kʋ tɔɔ, pǝ wɛɛ sɩ kʋtɔŋ tɔŋnɑ pɩɩʋ ntɛ́. Mpʋ tɔ, wontuɣu ŋkʋɣʋ pɑɑ nyɑɣɑsɩ kɔkɔ. 
Ye pɑ cɔtɑ tʋlʋŋɑ wontuɣu nɑ kɑ́ hɩɩsɩ, pǝ wɛɛ sɩ pɑ́ tɑsɑ kʋ cɔtʋɣʋ kɛ tɔm nɑɑlɛ nyǝm kɛ́ nɑ pǝ́cɔ́ kʋ ɑsilimɑ tɛ́. 
Ye hʋŋkpʋsʋlɑɣɑ yɑɣɑ tʋlʋŋɑsɩ kɛ heeŋ hʋntʋ wontu kʋsusuutu yɑɑ kponkpontu toŋ nyǝntʋ yɑɑ pǝ pɔɔŋ yɑɑ pǝ kuntunɑɑ yɑɑ kɔŋɑ yɑɑ tɔnǝŋ wontu tɔɔ. Kʋsǝsɩɩtʋ nti pɑɑ tǝŋ nɑ pɑ́ hʋlǝnɑ sɩ tǝ kɛ́ ɑsilimɑ nyǝntʋ yɑɑ kʋpɑntʋ tɔɣɔlɛ. 
﻿Lefii.
14.
Ḿpʋ́ɣʋ́ Tɑcɑɑ tɔmɑ Moisi sɩ: 
Kʋsǝsɩɩtʋ nti ɩ́ kɑ́ tɔkɩ kʋyɑkʋ ŋku ɩ́ lɑkɩ polom kɛ ɩ ɑsilimɑ kɛɛlʋɣʋ kɔtɑɣɑ tɔɣɔlɔ. Ɩ́ pukinɑ-ɩ kɔtʋlʋ, 
ɩlɛnɑ ɩ́lɛ́ ɩ lɩɩ tǝsikile tɑɑ nɑ ɩ́ wiili-ɩ, ye ɩ mɑɣɑnɑɑ sɩ pǝ tɛmɑ kʋtɔntʋ, 
ɩlɛ ɩ tʋ-ɩ nɑ ɩ́ cɑɑ sumɑsɩ nsi sɩ wɛnɑ sɩ ɩsɛ nɑ sɩ́ fɛɩnɑ ɑsilimɑ tɔɣɔ nɑɑlɛ nɑ tʋɣʋ sɔsɔɔʋ nɑkʋlɩ kʋ tɑɑsɩ nɑ heeŋ hʋntʋ nti pɑ lii ɑkpɑɑyɑlɑ kʋsɛɛm tɔ nɑ nyɩɩlʋɣʋ ŋku pɑ yɑɑ sɩ hisɔpʋ tɔ kʋ piliŋɑ. 
Pǝ wɑɑlɩ ɩlɛnɑ ɩ́ yele nɑ pɑ́ lɛntɩ sumɑsɩ nsɩ sɩ tɑɑ lɛŋkɑ kɛ sɛɛlʋ lʋm hɛɛʋ tɔɔ. 
Ye pǝ kɑɑsɑ sumɑɣɑ ɩsɛ nyǝŋkɑ ɩlɛ ɩ kpɑɣɑ kɛlɛ nɑ tʋɣʋ sɔsɔɔʋ nɑkʋlɩ kʋ tɑɑsɩ, nɑ heeŋ hʋntʋ nti pɑ lii ɑkpɑɑyɑlɑ kʋsɛɛm tɔ nɑ hisɔpʋ piliŋɑ nɑ ɩ́ ŋmilisi pǝ tǝnɑɣɑ sumɑɣɑ ŋkɑ pɑ kʋwɑ sɛɛlʋ lʋm hɛɛʋ tɔɔ tɔ kɑ cɑlǝm tɑɑ. 
Ɩlɛnɑ ɩ́ ŋmɩɩsɩ wei ɩnɩ ɩ kʋtɔŋ tɛmɑ mpʋ tɔ ɩ tɔɔ kɛ́ tɔm nɑɑtosompɔɣɔlɑɣɑ. Ɩ tɛŋ hʋlʋɣʋ sɩ ɩ fɛɩnɑ ɑsilimɑ ɩlɛnɑ ɩ́ yele sumɑɣɑ ɩsɛ nyǝŋkɑ nɑ kɑ́ sʋʋ nyɩɩtʋ. 
Ɩlɛnɑ ɩnɩ ɩ́ cɔtɔ ɩ wontu nɑ ɩ́ hʋ ɩ tɔnʋɣʋ tɔɔ nyɔɔsɩ, nɑ ɩ́ sɔ lʋm ɩlɛnɑ ɩ ɑsilimɑ tɛ́. Pǝ wɑɑlɩ kɛ́ ɩ sʋʋkɩ tǝsikile. Amɑ ɩ kɑɑ sʋʋ ɩ cokǝle tɑɑ kɛ́, hɑlǝnɑ kʋyɑkʋ siki. 
Nɑɑtosompɔɣɔlɑɣɑ nyǝŋkʋ wule kɛ ɩ looliɣi ɩ nyʋɣʋ nɑ ɩ tɑntʋɣʋ nɑ ɩ ɩsǝhutu nɑ ɩ nyɔɔsɩ tǝnɑ, nɑ ɩ́ cɔtɔ ɩ wontu nɑ ɩ́ sɔ lʋm. Ɩlɛ ɩ ɑsilimɑ kɛɛlɑɑ kɛlɛ. 
Pǝ tɑkɩ kʋyɑkʋ pǝlefɛɩ nɑɑnʋwɑ nyǝŋkʋ wule ɩlɛnɑ kʋtɔntʋ wei pǝ wɑɑwɑ mpʋ tɔ ɩ́ cɑɑ ɩwɛɛsɩ ɑpɑlʋ nyǝŋsɩ nsi sɩ tiili tɑ́ cɑɑmɩ tɔɣɔ nɑɑlɛ nɑ ɑlʋnyǝŋkɑ ŋkɑ kɑ tiili tɑ cɑɑmɩ tɔɣɔ kʋlʋmɑɣɑ, nɑ kʋhɑʋ mʋlʋm mpi pɑ nuɣutinɑ nim tɔɣɔ kiloonɑɑ pɔɣɔlɑɣɑfɛɩ nɑɑnʋwɑ, nɑ nim liitili titite. 
Kɔtʋlʋ wei ɩnɩ ɩ lɑkɩ ɑsilimɑ kɛɛlʋɣʋ kɔtɑɣɑ tɔ ɩ kɑ́ sɩɩ yʋlʋ ɩnɩ nɑ kʋhɑɑŋ kɛ tǝsulle cokǝle nɔnɔɣɔ kɛ Tɑcɑɑ kiŋ. 
Ɩlɛnɑ ɩ́ kpɑɣɑ ɩwɛɛsɩ nsɩ sɩ tɑɑ lɛŋkɑ nɑ ɩ́ lɑnɑ-kɛɣɛ tɑɣɑnʋɣʋ kɔtɑɣɑ nɑ nim liitili titite. Ɩlɛnɑ ɩ́ hɑ Tɑcɑɑ kɛ pǝ nɑɑlɛɣɛ ḿpʋ́ɣʋ́ kɔtɑɣɑ tǝlɑtɛ kiŋ. 
Ɩlɛnɑ ɩ́ kʋ ɩwǝyɑɣɑ kɛ Ɩsɔ lonte tɑɑ timpi pɑ kʋɣɩ ɩsɑɣɑtʋ hɩɩsʋɣʋ yɑɑ kɔtɑɣɑ ŋkɑ kɔkɔ lusɑ kɑ tǝnɑ tɔ kɑ kpǝntɛ tɔ. Kɔtʋlʋ tǝnnɑ tɑɣɑnʋɣʋ kɔtɑɣɑ kpǝntɛ ɩsɩɩ pǝ wɛʋ ɩsɑɣɑtʋ tɑɣɑnʋɣʋ kɔtɑɣɑ tɔm tɑɑ tɔ. Pǝ kɛ́ kɑtɛ tɑɑ kɑtɛ pʋlʋɣʋ. 
Ɩlɛnɑ kɔtʋlʋ lii kpǝntɛ cɑlǝm tɑɑ nɑ ɩ́ tɑɑ wei ɩ tɑɣɑnǝɣɩ ɩ tɩ tɔ ɩ ŋkpɑŋʋɣʋ ntɔɣɔŋ nyǝŋkʋ nɔɣɔ tɑɑ, nɑ ɩ niŋ ntɔɣɔŋ ɑpɑlʋmpǝle nɑ ɩ ɑpɑlʋnɔmpǝle ntɔɣɔŋ nyǝntɛ tɔɔ. 
Ɩlɛnɑ ɩ́ kpɑɣɑ nim liitili titite ńtɛ́ nɑ ɩ́ pǝlɩ ɩ niŋ mpǝtǝŋ tɑɑ. 
Nɑ ɩ́ lii ɩ ntɑntɑkʋ tɑɑ nim mpɩ pǝ tɑɑ kɛ́ mpǝle ntɔɣɔŋ nyǝntɛ nɑ ɩ́ ŋmɩɩsɩ tɔm nɑɑtosompɔɣɔlɑɣɑ kɛ Ɩsɔ kɔtɑɣɑ tǝlɑtɛ tɔɔ. 
Ɩlɛnɑ ɩ́ tɑɑ nim mpi pǝ kɑɑsɑ ɩ niŋ mpǝtǝŋ tɑɑ tɔɣɔ wei ɩnɩ ɩ tɑɣɑnǝɣɩ ɩ tɩ tɔ ɩ ŋkpɑŋʋɣʋ ntɔɣɔŋ nyǝŋkʋ, nɑ ɩ ntɔɣɔŋ ɑpɑlʋmpǝle, nɑ ɩ ɑpɑlʋnɔmpǝle tɔɔ timpi pɑɑ tɛmɑ ɩsɑɣɑtʋ hɩɩsʋɣʋ kpǝntɛ cɑlǝm kɛ tɑɑʋ tɔ. 
Ɩlɛnɑ ɩ́ pǝle ɩ niŋ tɑɑ nim kʋkɑɑsǝm kɛ wei ɩ tɑɣɑnǝɣɩ ɩ tɩ tɔ ɩ nyʋɣʋ tɑɑ nɑ ɩ́ lɑpɩ-ɩ ɑsilimɑ kɛɛlʋɣʋ kɔtɑɣɑ kɛ Ɩsɔ kiŋ. 
Ɩlɛnɑ kɔtʋlʋ lǝsɩ ɩsɑɣɑtʋ hɩɩsʋɣʋ kʋcɔɔʋ nɑ ɩ́ lɑ́ pǝ kɔtɑɣɑ kɛ wei ɩ tɑɣɑnǝɣɩ ɩ tɩ tɔ ɩ tɔɔ. Pǝ wɑɑlɩ ɩlɛnɑ ɩ́ kʋ́ kɔtɑɣɑ ŋkɑ kɔkɔ lusɑ kɑ tǝnɑ tɔ kɑ kpǝntɛ. 
Ɩlɛnɑ kɔtʋlʋ lɑ Ɩsɔ kɔtɑɣɑ tǝlɑtɛ tɔɔ kɛ́ kɔtɑɣɑ ŋkɑ kɔkɔ lusɑ kɑ tǝnɑ tɔ nɑ kʋhɑʋ nyǝŋkɑ. Pǝ wɑɑlɩ ɩlɛnɑ ɩ́ lɑ́ yʋlʋ ɩnǝɣɩ ɑsilimɑ kɛɛlʋɣʋ kɔtɑɣɑ nɑ ɩ ɑsilimɑ tɛ́. 
Ḿpʋ́ɣʋ́ Tɑcɑɑ tɑsɑ yɔɣɔtʋɣʋ sɩ: Ye polom kɛ́ kʋnyɔntʋ nɑ ɩ́ fɛɩnɑ sɔsɔm, ɩlɛ ɩ cɑɑ ɑsilimɑ kɛɛlʋɣʋ ɩwǝyɑɣɑ kʋlʋmɑɣɑ ŋkɑ pɑɑ hɑ Tɑcɑɑ mɑ́ nɑ pǝ́ kɛɛlɩ kʋtɔntʋ ɑsilimɑ tɔ. Nɑ ɩ́ cɑɑ mʋlʋm kʋpɑm mpi pɑ nuɣutinɑ nim tɔɣɔ kiloonɑɑ tooso nɑ nim liitili titite, 
nɑ ɩhokɑsɩ nɑɑlɛ yɑɑ ɑlukukunɑɑ nɑɑlɛ. Pǝ tɑɑ mpi ɩ kɑ hiki tɔ. Nɑ pɑ́ lɑnɑ lɛlʋ kɛ ɑsilimɑ kɛɛlʋɣʋ kɔtɑɣɑ, nɑ lɛlʋ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ. 
Pǝ tɑkɩ kʋyɑkʋ pǝlefɛɩ nɑɑnʋwɑ nyǝŋkʋ ɩlɛnɑ ɩ́ ponɑ kʋhɑɑŋ ɩnǝɣɩ kɔtʋlʋ kɛ tǝsulle cokǝle nɔnɔɣɔ kɛ Tɑcɑɑ kiŋ. 
Ɩlɛnɑ kɔtʋlʋ kpɑɣɑ ɩwǝyɑɣɑ nɑ nim nɑ ɩ́ hɑ Tɑcɑɑ. 
Kɔtʋlʋ tɛŋ ɑsilimɑ kɛɛlʋɣʋ ɩwǝyɑɣɑ kɛ lɛntʋɣʋ ɩlɛnɑ ɩ́ lii cɑlǝm tɑɑ nɑ ɩ́ tɑɑ ɑsilimɑ tʋ ŋkpɑŋʋɣʋ ntɔɣɔŋ nyǝŋkʋ nɔɣɔ tɑɑ, nɑ ɩ́ tɑɑ tɔtɔɣɔ ɩ niŋ ntɔɣɔŋ ɑpɑlʋmpǝle nɑ ɩ ɑpɑlʋnɔmpǝle ntɔɣɔŋ nyǝntɛ tɔɔ. 
Ɩlɛnɑ kɔtʋlʋ pǝlɩ nim kɛ ɩ ntɑntɑkʋ mpǝtǝŋ nyǝŋkʋ tɑɑ, 
nɑ ɩ́ lii pǝ tɑɑ kɛ́ ɩ ntɔɣɔŋ mpǝle nɑ ɩ́ ŋmɩɩsɩ kɔtɑɣɑ tǝlɑtɛ tɔɔ kɛ́ tɔm nɑɑtosompɔɣɔlɑɣɑ. 
Ɩlɛnɑ ɩ́ tɑɑ ɩ niŋ tɑɑ nim mpǝɣɩ ɑsilimɑ kɛɛlʋɣʋ kɔtɑɣɑ lɑtʋ ntɔɣɔŋ ŋkpɑŋʋɣʋ nɔɣɔ tɑɑ, nɑ ɩ́ tɑɑ-wɩ tɔtɔɣɔ ɩ ɑpɑlʋmpǝle ntɔɣɔŋ nyǝntɛ nɑ ɩ ɑpɑlʋnɔmpǝle ntɔɣɔŋ nyǝntɛ pǝ tɔɔ kɛ lonɑ nnɑ ɑ tɑɑ pɑɑ tɑɑwɑ ɩsɑɣɑtʋ hɩɩsʋɣʋ kɔtɑɣɑ kpǝntɛ cɑlǝm tɔ. 
Ɩlɛnɑ kɔtʋlʋ pǝlɩ ɩ niŋ tɑɑ nim kʋkɑɑsǝm kɛ yʋlʋ ɩnɩ ɩ nyʋɣʋ tɑɑ, nɑ ɩ́ lɑpɩ-ɩ ɑsilimɑ kɛɛlʋɣʋ kɔtɑɣɑ kɛ Tɑcɑɑ kiŋ. 
Pǝ wɑɑlɩ ɩlɛnɑ kɔtʋlʋ kpɑɣɑ ɩhokɑsɩ yɑɑ ɑlukukunɑɑ mpɑ kʋtɔntʋ pǝsɑɑ nɑ ɩ́ kɔnɑ tɔ pɑ tɑɑ kɛ́ kʋlʋm 
nɑ ɩ́ lɑpɩ-ɩ ɑsilimɑ kɛɛlʋɣʋ kɔtɑɣɑ nɑ lɛŋkɑ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ nɑ pǝ tɔɣɔnɑɣɑ kʋhɑʋ. Ɩlɛnɑ kɔtʋlʋ lɑ yʋlʋ ɩnǝɣɩ ɑsilimɑ kɛɛlʋɣʋ kɔtɑɣɑ kɛ Tɑcɑɑ kiŋ. 
Kʋsǝsɩɩtʋ nti pǝ wɛɛ sɩ polom kʋnyɔntʋ ɩ́ tɔkɩ ɩ ɑsilimɑ kɛɛlʋɣʋ kɔtɑɣɑ lɑpʋ tɑɑ tɔɣɔlɛ. 
Ḿpʋ́ɣʋ́ Tɑcɑɑ tɔmɑ Moisi nɑ Alɔŋ sɩ: 
Ye ɩ́ kɔmɑ nɑ ɩ́ sʋʋ Kɑnɑɑŋ tɛtʋ nti mɑ hɑ-mɛ tɔ tǝ tɑɑ, ɩlɛnɑ kʋyɑkʋ nɑkʋlɩ ɩ́ nɑ́ mɑ yelɑɑ nɑ hʋŋkpʋsʋlɑɣɑ tʋlʋŋɑ yɑɣɑ mǝ kutuluɣu nɑkʋlɩ kʋ koluŋɑ tɔɔ kɛ́ tɛtʋ nti ɩnɩ tɩɩ pǝsɩ mǝ nyǝntʋ kɛ mpʋ tɔ tǝ tɑɑ tǝnɑ. 
Ɩlɛ tǝyɑɣɑ tʋ polo nɑ ɩ́ heeli kɔtʋlʋ sɩ ɩ nɑwɑ pʋlʋɣʋ ɩ tǝyɑɣɑ tɑɑ nɑ pǝ́ nǝɣǝsǝnɑ ɩsɩɩ ɑsilimɑ kʋtɔŋ tʋlʋŋɑ. 
Ɩlɛnɑ kɔtʋlʋ yɔɣɔtɩ nɑ pɑ́ lɑɑsɩ kutuluɣu ŋkʋ kʋ tɑɑ wontu tǝnɑ nɑ pǝ́cɔ́ ɩ polo tʋlʋŋɑ ŋkɛɣɛ mɑɣɑsʋɣʋ. Ɩlɛ kutuluɣu ŋkʋ kʋ tɑɑ wontu tǝnɑ kɑɑ pǝsɩ ɑsilimɑ pʋlʋpʋ. Pǝ wɑɑlɩ kɛ́ kɔtʋlʋ mǝlǝɣɩ nɑ ɩ́ tɑsɑ kutuluɣu ŋkʋ kʋ tʋlʋŋɑ kɛ mɑɣɑsʋɣʋ. 
Ye kɑ wɛ ɑtɔntɔɔtɛ yɑɑ ɩsɛɛʋ nɑ kɑ́ tɑwɑ kutuluɣu kɛ lonte, 
ɩlɛ kɔtʋlʋ lɩɩnɑ kutuluɣu ŋkʋ kʋ nɔnɔɣɔ nɑ ɩ́ tǝkɩ-kɛɣɛ kʋyɛɛŋ nɑɑtosompɔɣɔlɑɣɑ. 
Kʋyɑkʋ nɑɑtosompɔɣɔlɑɣɑ nyǝŋkʋ sikiɣi ɩlɛnɑ kɔtʋlʋ mǝlɩ nɑ ɩ́ tɑsɑ mɑɣɑsʋɣʋ, ye ɩ nɑwɑ sɩ tʋlʋŋɑ ŋkɛ kɑ sɔɔsɑ wɑŋ kɛ kutuluɣu koluŋɑ tɔɔ 
ɩlɛ kɔtʋlʋ yele nɑ pɑ́ lǝsɩ pɛɛ wenɑ tʋlʋŋɑ ŋkɛ kɑ hikɑɑ tɔ nɑ pɑ́ lɔ-yɛɣɛ ɩcɑtɛ wɑɑlɩ kɛ hute tɑɑ. 
Ɩlɛnɑ kɔtʋlʋ yele nɑ pɑ́ kɑɑlɩ pǝ tɑɑ tɔɔ kɛ timpi pɑɑ tɑɑwɑ tɔ nɑ pɑ lɔ pǝ tɛtʋ kɛ hute tɑɑ kɛ́ ɩcɑtɛ wɑɑlɩ. 
Pǝ wɑɑlɩ ɩlɛnɑ pɑ́ cɑɑ pɛɛ kʋfɑnɑ nɑ pɑ́ lɛɛtɩ kɑncɑɑlɑɣɑ nyǝnɑ lonɑ, nɑ pɑ́ lɑ́ tɛtʋ nɑ pɑ́ tɑɣɑnɩ kutuluɣu kɛ tɑɑʋ. 
Ye kutuluɣu tɑɣɑnʋɣʋ wɑɑlɩ kɛ tʋlʋŋɑ tɑsɑ lɩɩʋ, 
ɩlɛ kɔtʋlʋ kɑ́ mǝlɩ nɑ ɩ́ tɑsɑ mɑɣɑsʋɣʋ, ye ɩ nɑwɑ sɩ tʋlʋŋɑ ŋkɛ kɑ sɔɔsɑɑ ɩlɛ ɑsilimɑ kʋtɔŋ kʋtɛtɛɛʋ ntɛ́. Pɑ́ nyǝnɩ kutuluɣu ŋkʋɣʋ ɑsilimɑ. 
Pǝ wɛɛ sɩ pɑ́ yɔkɩ kutuluɣu ŋkʋ, nɑ kʋ pɛɛ nɑ kʋ lɔpʋtʋ, nɑ tɛtʋ nti pɑɑ tɑɑwɑ-kʋ tɔ nɑ pɑ́ kuu nɑ pɑ́ ponɑ ɩcɑtɛ wɑɑlɩ kɛ hute tɑɑ nɑ pɑ́ lɔ. 
Ye wei ɩ́ sʋʋ kutuluɣu ŋkʋ kʋ tɑɑ kɛ́ kʋyɛɛŋ nɑɑtosompɔɣɔlɑɣɑ wei ɩ tɑɑ pɑ tǝkɑ-kʋɣʋ mpʋ tɔ, pʋntʋ kɛ́ ɑsilimɑ tʋ kɛ́ hɑlǝnɑ tɑɑnɑɣɑ. 
Wei ɩ́ hǝntɑ kʋ tɑɑ, yɑɑ ɩ cɑɣɑɑ nɑ ɩ́ tɔɣɔ pʋlʋ, pǝ wɛɛ sɩ ɩ́ cɔtɔ ɩ wontu kɛ́. 
Ye kɔtʋlʋ mǝlɑ kutuluɣu ŋkʋ kʋ tɑɑ kɛ́ kʋtɔŋ mɑɣɑsʋɣʋ nɑ ɩ́ nɑ́ sɩ pǝ kpɑɣɑʋ sɑɑ wei pɑ tɑɑ-kʋ tɔ tʋlʋŋɑ tɑ tɑsɑ lɩɩʋ, ɩlɛ kɔtʋlʋ hʋlɩ sɩ kutuluɣu fɛɩ ɑsilimɑ. Mpi tɔ, kʋtɔŋ tɛmɑ. 
Tǝyɑɣɑ tɑɣɑnʋɣʋ tɔm tɑɑ ɩlɛ, kɔtʋlʋ kɑ́ cɑɑ sumɑsɩ nɑɑlɛ, nɑ tʋɣʋ sɔsɔɔʋ nɑkʋlɩ kʋ tɑɑsɩ, nɑ heeŋ hʋntʋ nti pɑ lii ɑkpɑɑyɑlɑ kʋsɛɛm tɔ, nɑ tʋɣʋ ŋku pɑ yɑɑ hisɔpʋ tɔ kʋ piliŋɑ. 
Pǝ wɑɑlɩ ɩlɛnɑ ɩ́ yele nɑ pɑ́ lɛntɩ sumɑsɩ nsɩ sɩ tɑɑ lɛŋkɑ kɛ sɛɛlʋ lʋm hɛɛʋ tɔɔ. 
Pǝ wɑɑlɩ ɩlɛnɑ ɩ́ kpɑɣɑ tʋɣʋ sɔsɔɔʋ tɑɑsɩ nɑ hisɔpʋ piliŋɑ, nɑ heeŋ hʋntʋ nti pɑ lii ɑkpɑɑyɑlɑ kʋsɛɛm tɔ, nɑ sumɑɣɑ lɛŋkɑ, nɑ ɩ́ lii pǝ tǝnɑɣɑ sumɑɣɑ ŋkɑ pɑ kʋwɑ tɔ kɑ cɑlǝm tɑɑ nɑ sɛɛlʋ lʋm tɑɑ, nɑ ɩ́ ŋmɩɩsɩ kutuluɣu ŋkʋ kʋ tɔɔ kɛ tɔm nɑɑtosompɔɣɔlɑɣɑ. 
Ɩlɛ ɩ kpiisɑ kutuluɣu ŋkʋ kʋ ɑsilimɑ ntɛ́ nɑ wontunɑɑ mpɛ. 
Ɩlɛnɑ ɩ́ yele sumɑɣɑ ɩsɛ nyǝŋkɑ kɛ ɩcɑtɛ wɑɑlɩ nɑ kɑ sʋʋ nyɩɩtʋ. Ɩlɛnɑ ɩ́ lɑ́ ɑsilimɑ kɛɛlʋɣʋ kɔtɑɣɑ kɛ kutuluɣu tɔɔ, ɩlɛ kʋ pǝsɑ ŋku kʋ fɛɩnɑ ɑsilimɑ tɔɣɔlɛ. 
Kʋsǝsɩɩtʋ nti pɑɑ tɔkɩ ɑsilimɑ kʋtɔŋ nɑ kɑɑʋ nɑ pǝ looŋɑ tɑɑ nyǝŋ tǝnɑ 
nɑ hiŋ nɑ lɩɩtʋ nɑ tʋlʋŋɑsɩ nsi sɩ teeki kɔkɔ tɔ, yɑɑ hʋŋkpʋsʋlɑɣɑ tʋlʋŋɑsɩ nsi sɩ lɩɩkɩ wontu kʋsusuutu nɑ kutuluŋ tɑɑ tɔ. 
Asilimɑ kʋtɔŋ kʋsǝsɩɩtʋnɑɑ ntɛ́, ntɩ tɩɩ hʋlǝnɑ sɑɑ wei ɑsilimɑ wɛɛ nɑ sɑɑ wei ɑ fɛɩ tɔ. 
﻿Lefii.
15.
Ḿpʋ́ɣʋ́ Tɑcɑɑ tɔmɑ Moisi nɑ Alɔŋ sɩ: 
Ɩ́ tɛlǝsɩ Ɩsɛɣɛlɩ nyǝ́mɑ sɩ ye cɑsɑɣɑ kpɑ ɑpɑlʋ, lʋm mpi pǝ kpeŋnɑ-ɩ tɔ pǝ kɛ́ ɑsilimɑ kɛ́. 
Kɑ́ tɩɩ lɑɑlɑɑ nɑ kɑ́ kpɑ-ɩ te, pɑɑ pǝ kpeŋnɑ-ɩ yɑɑ pɩɩ kpeŋnɑ-ɩ ɩ kɛ́ ɑsilimɑ tʋ kɛ́. 
Kʋhǝntǝŋ wei ɩ tǝnɑ ɩ tɔɔ ɑpɑlʋ ɩnɩ ɩ kɑ́ hǝntɩ yɑɑ kʋcɑcɑɣɑm tǝnɑ mpi pǝ tɔɔ ɩ kɑ́ cɑɣɑ tɔ pǝ pilisɑɑ kɛ́. 
Ye wei ɩ́ tokinɑ ɩ kʋhǝntʋɣʋ ŋkʋ yɑɑ ɩ cɑɣɑ ɩ tǝcɑɣɑlɛ, pǝ wɛɛ sɩ ɩ́ cɔtɔ ɩ wontu kɛ́ nɑ ɩ́ sɔ lʋm nɑ ɩ́ cɑɣɑ ɑsilimɑ tɑɑ hɑlǝnɑ tɑɑnɑɣɑ. 
Ye wei ɩ tokinɑ kʋtɔntʋ ɩnɩ yɑɑ ɩ́lɛ́ ɩ tokinɑ-ɩ nɑ ɩ́ tɑ sɑŋ, yɑɑ ɩ tɔ́ nɔɣɔlʋ tɔɔ kɛ́ ntɑɣɑmɑ yɑɑ pʋntʋ tokinɑ pʋlʋ mpi pǝ tɔɔ kʋtɔntʋ cɑɣɑɑ tɔ yɑɑ ɩ tɩɩ sǝɣǝlɑ-wɩ, pǝ wɛɛ sɩ ɩ́ cɔtɔ ɩ wontu kɛ́ nɑ ɩ́ sɔ lʋm nɑ ɩ́ cɑɣɑ ɑsilimɑ tɑɑ hɑlǝnɑ tɑɑnɑɣɑ. Pɑɑ kpɑɣɑnʋkpete nte tǝ tɔɔ kɛ́ ɩ cɑɣɑɑ nɑ ɩ́ polo ɩcɑtɛ tǝ pǝsɑ ɑsilimɑ pʋlʋ kɛ́. 
Ye cʋɣʋ wontuɣu kɛ kʋtɔntʋ ɩnɩ ɩ tokinɑɑ pǝ wɛɛ sɩ pɑ́ yɔkɩ-kʋɣʋ. Amɑ ye tʋɣʋ nyǝŋkʋ ɩlɛ pɑ nyɑɑlɩ-kʋɣʋ lʋm kɛ teu. 
Ye pǝ tɛmɑ kʋtɔntʋ ɩnɩ, ɩlɛ ɩ tɑŋ kʋyɛɛŋ nɑɑtosompɔɣɔlɑɣɑ nɑ ɩ́ cɔtɔ ɩ wontu nɑ ɩ́ sɔ sɛɛlʋ lʋm, ɩlɛ ɩ kɛɛlɑ ɑsilimɑ ntɛ́. 
Kʋyɑkʋ pǝlefɛɩ nɑɑnʋwɑ nyǝŋkʋ tɑkɩ ɩlɛnɑ ɩ́ cɑɑ ɩhokɑsɩ nɑɑlɛ yɑɑ ɑlukukunɑɑ nɑɑlɛ nɑ ɩ́ ponɑ tǝsulle cokǝle nɔnɔɣɔ nɑ ɩ́ cɛlɑ kɔtʋlʋ. 
Nɑ ɩ́lɛ́ ɩ lǝsɩ sumɑɣɑ lɛŋkɑ kɛ ɩsɑɣɑtʋ hɩɩsʋɣʋ kɔtɑɣɑ, nɑ lɛŋkɑ kɛ ŋkɑ kɔkɔ lusɑ kɑ tǝnɑ tɔ. Ɩlɛnɑ ɩ́ lɑpɩ-ɩ ɑsilimɑ kɛɛlʋɣʋ kɔtɑɣɑ kɛ ɩ kʋtɔŋ tɔɔ. 
Ye yʋlʋ ɑpɑlʋtʋ kpemɑ pǝ wɛɛ sɩ ɩ́ sɔ lʋm kɛ́ nɑ ɩ́ nyǝnɩ ɩ tǝɣɩ ɑsilimɑ tʋ hɑlǝnɑ tɑɑnɑɣɑ. 
Ye pǝ tɑɑnɑ ɩ wontu kʋsusuutu yɑɑ ɩ tɔnʋɣʋ tɔɔ pʋlʋ, pǝ wɛɛ sɩ ɩ́ cɔtɔ kɛ́ nɑ ɩ́ nyǝnɩ ɩ tǝɣɩ ɑsilimɑ tʋ hɑlǝnɑ tɑɑnɑɣɑ. 
Ye ɑpɑlʋ nɑ ɑlʋ pɑ kpɛntɑɑ pǝ wɛɛ sɩ pɑ́ sɔ lʋm kɛ́, nɑ pɑ́ nyǝnɩ pɑ tǝɣɩ ɑsilimɑ nyǝ́mɑ hɑlǝnɑ tɑɑnɑɣɑ. 
Ye ɑlʋ nɑɑkɩ ɩsɔtʋ ɩ pǝsɑ ɑsilimɑ tʋ kɛ́ hɑlǝnɑ kʋyɛɛŋ nɑɑtosompɔɣɔlɑɣɑ. Ye wei ɩ tokinɑ-ɩ wɑɑtʋ ɩnɩ pʋntʋ pǝsɑ ɑsilimɑ tʋ tɔtɔɣɔ hɑlǝnɑ tɑɑnɑɣɑ. 
Pɑɑ nyɑɑlʋɣʋ kɛ ɩ hǝntɑɑ yɑɑ kpete tɔɔ kɛ́ ɩ cɑɣɑɑ, tǝ pǝsǝɣɩ ɑsilimɑ nyǝntɛ kɛ́. 
Ye wei ɩ tokinɑ nyɑɑlʋɣʋ ŋkʋ yɑɑ kpete ntɛ́ ɩ kɑ cɔtɔ ɩ wontu kɛ́ nɑ ɩ́ sɔ lʋm nɑ ɩ́ nyǝnɩ ɩ tǝɣɩ ɑsilimɑ tʋ hɑlǝnɑ tɑɑnɑɣɑ. 
Ye pʋlʋpʋ tokinɑ kʋhǝntʋɣʋ ŋkʋ yɑɑ kpete ntɛ́, ɩlɛnɑ nɔɣɔlʋ nɑ́ɑ́ tokinɑ-wɩ ɩ pǝsɑ ɑsilimɑ tʋ kɛ́ hɑlǝnɑ tɑɑnɑɣɑ. 
Ye yʋlʋ hǝntǝɣǝnɑ ɩ ɑlʋ nɑ pǝ́ pɑnɑ sɩ ɩ́lɛ́ ɩ ɩsɔtʋ nɑʋ kʋyɑkʋ ntɛ́, nɑ pǝ́ lɩɩ nɑ pǝ́ tokǝnɑ ɑpɑlʋ, pǝ wɛɛ sɩ ɑpɑlʋ ɩnɩ ɩ́ nyǝnɩ ɩ tǝɣɩ ɑsilimɑ tʋ tɔtɔɣɔ, hɑlǝnɑ kʋyɛɛŋ nɑɑtosompɔɣɔlɑɣɑ. Pɑɑ kʋhǝntʋɣʋ ŋku kʋ tɔɔ kɛ́ pɑɑ wɛɛ, kʋlɛ kʋ pǝsɑ ɑsilimɑ kɛ́. 
Ye ɑlʋ ɩsɔtʋ nɑʋ kʋyɛɛŋ kǝlɑ ɩsɩɩ ɩ tɩɩ nɑɑkɩ tɔ, yɑɑ cɑlǝm kpeŋnɑ-ɩ yem nɑ pǝ́ tɑ́ kɛ́ ɩ ɩsɔtʋ nɑʋ kʋyɛɛŋ, ɩ kɛ́ ɑsilimɑ tʋ tɔtɔɣɔ wɛɛ ɑnɩ ɑ tɑɑ kɛ́. 
Kʋhǝntǝŋ wei ɩ tǝnɑ ɩ tɔɔ ɑlʋ ɩnɩ ɩ kɑ́ hǝntɩ yɑɑ kʋcɑcɑɣɑm tǝnɑ mpi pǝ tɔɔ ɩ kɑ́ cɑɣɑ tɔ pǝ pilisɑɑ kɛ́. 
Ye wei ɩ tokinɑ nyɑɑlʋɣʋ ŋkʋ yɑɑ kʋcɑcɑɣɑm mpɩ, pǝ wɛɛ sɩ ɩ́ cɔtɔ ɩ wontu kɛ́ nɑ ɩ́ sɔ lʋm nɑ ɩ́ nyǝnɩ ɩ tǝɣɩ ɑsilimɑ tʋ hɑlǝnɑ tɑɑnɑɣɑ. 
Ye cɑlǝm lɩɩʋ sǝŋɑɑ ɩlɛ, ɩ tɑŋ kʋyɛɛŋ nɑɑtosompɔɣɔlɑɣɑ, ɩlɛ ɩ ɑsilimɑ tɛmɑɣɑlɛ. 
Kʋyɑkʋ pǝlefɛɩ nɑɑnʋwɑ nyǝŋkʋ tɑkɩ ɩlɛnɑ ɩ́ ponɑ kɔtʋlʋ kɛ ɩhokɑsɩ nɑɑlɛ yɑɑ ɑlukukunɑɑ nɑɑlɛɣɛ tǝsulle cokǝle nɔnɔɣɔ. 
Ɩlɛnɑ kɔtʋlʋ lǝsɩ sɩ tɑɑ lɛŋkɑ kɛ ɩsɑɣɑtʋ hɩɩsʋɣʋ kɔtɑɣɑ, nɑ lɛŋkɑ kɛ ŋkɑ kɔkɔ lusɑ kɑ tǝnɑ tɔ. Pǝ wɑɑlɩ ɩlɛnɑ ɩ́ lɑ ɑlʋ kɛ ɑsilimɑ kɛɛlʋɣʋ kɔtɑɣɑ kɛ Tɑcɑɑ kiŋ tǝnɑ nɑ pǝ́ kɛɛlɩ ɩ ɑsilimɑ. 
Ḿpʋ́ɣʋ́ Tɑcɑɑ tɑsɑ Moisi nɑ Alɔŋ kɛ heeluɣu sɩ: Ɩ́ tɛlǝsɩ Ɩsɛɣɛlɩ nyǝ́mɑ sɩ ɩ́ tɑɑ kpǝtǝnɑ tǝsulle cokǝle kɛ mǝ ɑsilimɑ wɑɑtʋnɑɑ. Pǝ́ tɑɑ kɔɔ nɑ mɑ́ kʋ-mɛ sɩ ɩ́ pilisɑ mɑ tǝcɑɣɑlɛ nte tǝ wɛ mǝ hɛkʋ tɑɑ tɔ. 
Ye kʋtɔŋ kpɑnɑ ɑpɑlʋ nɑ lʋm kpeŋnɑ-ɩ, yɑɑ ɩ ɑpɑlʋtʋ kpemnɑ, yɑɑ ɑlʋ nɑɑkɩ ɩsɔtʋ yɑɑ kʋtɔŋ kpɑ-ɩ nɑ cɑlǝm kpeŋnɑ-ɩ, yɑɑ ɩ́ nɑ ɑpɑlʋ pɑ kpɛntɑ ɩ sɑŋʋɣʋ wɑɑtʋ. Kʋsǝsɩɩtʋnɑɑ mpɑ ɩ́ kɑ́ tɔkɩ tɔɣɔlɛ. 
﻿Lefii.
16.
Wɑɑtʋ wei Alɔŋ pǝyɑlɑɑ nɑɑlɛ kɔnɑ kɔtɑɣɑ tulɑɑlʋ kpɑɩ nyǝŋ nɑ pɑ́ sɩ́ tɔ, pǝ wɑɑlɩ kɛ́ Tɑcɑɑ tɔmɑ Moisi sɩ: 
Heeli nyɑ́ tɑɑlʋ Alɔŋ sɩ ɩ́ tɑɑ sʋʋkɩ yem yem kɛ́ pʋʋɣʋ kʋkɑkɑɣɑʋ wɑɑlɩ kɛ́ kɑtɛ tɑɑ kɑtɛ tǝcɑɣɑlɛ tɑɑ kɛ́ timpi Ɩsɔ ɑtɑkɑɑ wɛɛ tɔ. Pǝ́ tɑɑ kɔɔ nɑ ɩ́ sɩ́ sɑɑ wei Ɩsɔ tiiki ɑtɑkɑɑ pǝle tɔɔ kɛ́ ɩsɔŋmʋntʋ tɑɑ tɔ. 
Pǝ tɔɔ tɔ, ye ɩ cɑɑkɩ kɑtɛ tǝcɑɣɑlɛ tɑɑ kɛ́ sʋʋʋ pǝ wɛɛ sɩ ɩ́ cɑɑ ɩsɑɣɑtʋ hɩɩsʋɣʋ kɔtɑɣɑ lɑtǝcɛ kʋfɑlʋ nɑ kɔtɑɣɑ ŋkɑ kɔkɔ lusɑ kɑ tǝnɑ tɔ pǝ ɩwɑɑʋ. 
Ɩlɛnɑ ɩ́ sɔ lʋm nɑ ɩ́ suu kɔtɑɣɑ wontu. Ɩsɩɩ kponkpontu toŋ nyǝntʋ kɔmsɑ, nɑ pǝ toko, nɑ pǝ tɑmpɑlɑ, nɑ pǝ nyʋɣʋ sɑɑlɑɣɑ. 
Ɩsɛɣɛlɩ kpekǝle nyǝ́mɑ kɑ cɛlɛ-ɩ tɔtɔɣɔ ɩsɑɣɑtʋ hɩɩsʋɣʋ pǝŋtʋlʋŋ kɛ nɑɑlɛ, nɑ kɔtɑɣɑ ŋkɑ kɔkɔ lusiɣi kɑ tǝnɑ tɔ kɑ ɩwɑɑʋ. 
Ɩlɛnɑ Alɔŋ kɔnɑ lɑtǝcɛ nɑ ɩ́ lɑ kɔtɑɣɑ kɛ ɩ mɑɣɑmɑɣɑ ɩ ɩsɑɣɑtʋ tɔɔ. Ɩ tɛŋ mpʋ ɩlɛnɑ ɩ́ lɑ ɩsɑɣɑtʋ hɩɩsʋɣʋ kɔtɑɣɑ kɛ ɩ nyʋɣʋ tɔɔ nɑ ɩ tǝyɑɣɑ nyǝ́mɑ nyɔɔŋ tɔɔ. 
Pǝ wɑɑlɩ ɩlɛnɑ Alɔŋ ponɑ pǝŋtʋlʋŋ ɩnɩ ɩ nɑɑlɛ nɑ ɩ́ sɩɩ-ɩ Tɑcɑɑ ɩsɛntɑɑ kɛ tǝsulle cokǝle nɔnɔɣɔ. 
Ɩlɛnɑ Alɔŋ tɔ tɛtɛ kɛ́ pǝŋtʋlʋŋ ɩnɩ ɩ nɑɑlɛ ɩ tɔɔ nɑ pǝ́ hʋlɩ-ɩ Tɑcɑɑ nyǝŋkʋ nɑ ɩlɔɣɔʋ Asɑsɛɛlɩ nyǝŋkʋ. lɛlɑɑ sɩ lonte wʋlɑɣɑ nyǝntɛ tǝlǝɣɩ pɑ yɑɑ mpʋ. Lɛlɑɑ sɩ ɩlɔɣɔʋ ɩsɑɣɑʋ nɔɣɔlʋ wei ɩ cɑkɩ timpi pǝ wɛ sɔɣɔntʋ tɔɣɔ. 
Ɩlɛnɑ ɩ́ lǝsɩ pǝŋtʋlʋɣʋ ŋku tɛtɛ tɔɣɑɑ sɩ kʋ kɛ́ Tɑcɑɑ nyǝŋkʋ tɔɣɔ ɩsɑɣɑtʋ hɩɩsʋɣʋ kɔtɑɣɑ. 
Pǝ kɑɑsǝɣɩ pǝŋtʋlʋɣʋ ŋku tɛtɛ tɔɣɑɑ sɩ ɩlɔɣɔʋ nyǝŋkʋ ɩlɛnɑ ɩ́ lɑ́ ɩsɑɣɑtʋ hɩɩsʋɣʋ kɔtɑɣɑ, nɑ ɩ́ sɩɩ-kʋɣʋ Tɑcɑɑ kiŋ nɑ kʋ ɩsɛ nɑ sɑmɑɑ ɩsɑɣɑtʋ mǝlɩ kʋ nyʋɣʋ tɑɑ, ɩlɛnɑ pɑ́ ponɑ-kʋɣʋ wʋlɑɣɑ tɛtʋ tɑɑ nɑ pɑ́ tisi-kʋɣʋ ɩlɔɣɔʋ Asɑsɛɛlɩ. 
﻿KƲKALƲƔƲ TAKƎLAƔA.
1.
Wɑɑtʋ wei Ɩsɛɣɛlɩ nyǝ́mɑ lɩɩ Icipiti tɑɑ, ɩlɛnɑ pǝnɑɣɑ siki. Pǝ tɑlɑ nɑɑlɛ nyǝŋkɑ ɩsɔtʋ nɑɑlɛ nyǝŋ, kʋyɑkʋ kɑncɑɑlɑɣɑ nyǝŋkʋ wule, ɩlɛnɑ Tɑcɑɑ heeli Moisi kɛ Ɩsɔ nɑ ɩ yǝlɑɑ pɑ tǝsulle cokǝle nte pɑ lɔpǝnɑ pɔɔŋ tɔ tǝ tɑɑ kɛ́ Sinɑyi wʋlɑɣɑ tɛtʋ tɑɑ sɩ: 
Nyɑ́ nɑ Alɔŋ ɩ́ kɑlɑ Ɩsɛɣɛlɩ yǝlɑɑ, nɑ ɩ́ tʋ́ pɑ hǝlɑ kɛ tɑkǝlɑsɩ tɑɑ. Nɑ pǝ́ kɛɛsǝnɑ pɑ lʋlʋŋ nɑ pɑ tɛɛsɩ. 
Pǝ kpɑɣɑʋ ɩfepiyɑ mpɑ pɑ wɛnɑ pɩɩsɩ hiu nɑ wɑɑlɩ, nɑ pɑ́ mʋnɑ pɑ polo yoou tɔ. Nɑ pǝ́ kɛɛsǝnɑ Ɩsɛɣɛlɩ yoolɑɑ tintikɑ. 
Pɑɑ kpekǝle nte tǝ lʋlʋŋ nyʋɣʋ tʋ ɩ́ sɔɔsɩ mǝ tɔɔ nɑ pɑ́ sǝnɑ-mɛ. 
Mpɛ ɩnɩ pɑ hǝlɑ ntɔ: Lupɛŋ kpekǝle tɑɑ nyǝŋ ntɛ́ Setewu pǝyɑlʋ Ilisuu. 
Simiyɔŋ nyǝntɛ tɑɑ kɛ́ Sulisɑtɑɩ pǝyɑlʋ Selumǝyɛlɩ. 
Yutɑ nyǝntɛ tɑɑ kɛ́ Aminɑtɑpɩ pǝyɑlʋ Nɑsɔŋ. 
Ɩsɑkɑɑ nyǝntɛ tɑɑ kɛ́ Suwɑɑ pǝyɑlʋ Netɑneyɛlɩ. 
Sɑpulɔŋ nyǝntɛ tɑɑ kɛ́ Helɔŋ pǝyɑlʋ Ɩliyɑpɩ. 
Yosɛɛfʋ pǝyɑlʋ Ɩfǝlɑyim nyǝntɛ tɑɑ kɛ́ Amihuti pǝyɑlʋ Ɩlisɑmɑ. Yosɛɛfʋ pǝyɑlʋ nɑɑlɛ nyǝŋ Mɑnɑsee nyǝntɛ tɑɑ kɛ́ Petɑsuu pǝyɑlʋ Kɑmliyɛlɩ. 
Pɛncɑmɛɛ nyǝntɛ tɑɑ kɛ́ Kitoni pǝyɑlʋ Apitɑŋ. 
Tɑŋ nyǝntɛ tɑɑ kɛ́ Amisɑtɑɩ pǝyɑlʋ Ahiyesɛɛ. 
Asɛɛ nyǝntɛ tɑɑ kɛ́ Okǝlɑŋ pǝyɑlʋ Pɑkiyɛlɩ. 
Kɑtɩ nyǝntɛ tɑɑ kɛ́ Teuwɛlɩ pǝyɑlʋ Ɩliyɑsɑfɩ. 
Nɛfǝtɑli nyǝntɛ tɑɑ kɛ́ Ɩnɑŋ pǝyɑlʋ Ahilɑ. 
Ɩsɛɣɛlɩ lʋlʋŋ nyʋɣʋ nyǝ́mɑ mpɑ pɑ lǝsɑ mpʋ tɔɣɔlɛ yoolɑɑ nyʋɣʋ nyǝ́mɑ tɔtɔ. 
Ḿpʋ́ɣʋ́ Moisi nɑ Alɔŋ pɑ sɔɔsɑ ɑpɑlɑɑ nɑɑnʋwɑ nɑ nɑɑlɛ ɩnǝɣɩ pɑ tɔɔ sɩ pɑ́ sǝnɑ-wɛ. 
Pɑ́ koti yǝlɑɑ tǝnɑɣɑ ɩsɔtʋ nɑɑlɛ nyǝŋ kʋyɑkʋ kɑncɑɑlɑɣɑ nyǝŋkʋ. Pɑ́ tʋ́ ɑpɑlɑɑ mpɑ pɑ wɛnɑ pɩɩsɩ hiu nɑ wɑɑlɩ tɔ pɑ hǝlɑ kɛ tɑkǝlɑɣɑ tɑɑ, nɑ pǝ́ kɛɛsǝnɑ pɑ lʋlʋŋ nɑ pɑ tɛɛsɩ. 
Holɛpʋ wʋlɑɣɑ tɛtʋ tɑɑ kɛ́ Moisi kɑlɑ kʋkɑlʋɣʋ ŋkʋ, ɩsɩɩ Tɑcɑɑ kɑ kɛɛsʋɣʋ-ɩ tɔ. 
Ḿpʋ́ɣʋ́ pɑ kɑlɑ pɑɑ Ɩsɛɣɛlɩ kpekǝle nte tǝ lʋlʋɣʋ, nɑ tǝ tɛɛsɩ nyǝ́mɑ. Nɑ pɑ́ tʋ́ ɑpɑlɑɑ mpɑ pɑ tɑlɑ pɩɩsɩ hiu nɑ wɑɑlɩ, nɑ pɑ́ mʋnɑ yoou pote tɔ pɑ hǝlɑ kɛ tɑkǝlɑɣɑ tɑɑ. Yɑkɔpʋ pǝyɑlʋ sɔsɔ Lupɛŋ kpekǝle kɛ pɑ cɑɑlǝnɑɑ. Pɑ nyʋɣʋ ntɔ: Lupɛŋ kpekǝle nyǝ́mɑ wɛ iyisi nɩɩlɛ nɑ nɑɑtoso nɑ nɑsǝlɛ nɑ nɩɩnʋwɑ (46500). Simiyɔŋ nyǝ́mɑ nyǝntɛ kɛ iyisi pɔɣɔlɑɣɑfɛɩ nɩɩtoso nɑ ŋmʋnʋɣʋ nɑ nɩɩnʋwɑ (59300). Kɑtɩ nyǝ́mɑ nyǝntɛ kɛ iyisi nɩɩlɛ nɑ kɑkpɑsɩ nɑ nɑsǝtoso nɑ nɩɩlɛ nɑ nɑɑnʋwɑ (45650). Yutɑ nyǝ́mɑ nyǝntɛ kɛ iyisi nɩɩtoso nɑ nɑɑnʋwɑ nɑ liɣiti nɑ nɑsǝtoso (74600). Ɩsɑkɑɑ nyǝ́mɑ nyǝntɛ kɛ iyisi nɩɩlɛ nɑ nɑɑnʋwɑ nɑ liɣiti nɑ nɑsǝlɛ (54400). Sɑpulɔŋ nyǝ́mɑ nyǝntɛ kɛ iyisi nɩɩlɛ nɑ nɑɑnʋwɑ nɑ nɑɑtosompɔɣɔlɑɣɑ nɑ nɑsǝlɛ (57400). Yosɛɛfʋ pǝyɑlʋ Ɩfǝlɑyim nyǝ́mɑ nyǝntɛ kɛ iyisi nɩɩlɛ nɑ nɑsǝlɛ nɑ nɩɩnʋwɑ (40500). Yosɛɛfʋ pǝyɑlʋ lɛlʋ Mɑnɑsee nyǝ́mɑ nyǝntɛ kɛ iyisi hiu nɑ nɑɑnʋwɑ nɑ nɑɑlɛ nɑ ŋmʋnʋɣʋ (32200). Pɛncɑmɛɛ nyǝ́mɑ nyǝntɛ kɛ iyisi hiu nɑ nɑɑnʋwɑ nɑ kɑkpɑsɩ nɑ nɑsǝlɛ (35400). Tɑŋ nyǝ́mɑ nyǝntɛ kɛ iyisi nɩɩtoso nɑ nɑɑlɛ nɑ nɑsǝtoso nɑ nɩɩnʋwɑ (62700). Asɛɛ nyǝ́mɑ nyǝntɛ kɛ iyisi nɩɩlɛ nɑ kʋlʋm nɑ nɑsǝlɛ nɑ nɩɩnʋwɑ (41500). Nɛfǝtɑli nyǝ́mɑ nyǝntɛ kɛ iyisi nɩɩlɛ nɑ nɑɑnʋwɑ nɑ tooso nɑ nɑsǝlɛ (53400). 
Moisi nɑ Alɔŋ, nɑ Ɩsɛɣɛlɩ kpekɑ nɑɑnʋwɑ nɑ nɑɑlɛ lʋlʋŋ nyʋɣʋ nyǝ́mɑ, pɑ kɑlɑ yǝlɑɑ nɑ pǝ́ lɩɩ ɩsǝnɑ tɔɣɔlɛ. 
Ɩsɛɣɛlɩ ɑpɑlɑɑ mpɑ pɑ wɛnɑ pɩɩsɩ hiu nɑ wɑɑlɩ, nɑ pɑ́ mʋnɑ yoou pote tɔ, 
pɑ kpɛntɑ iyisi nɑsǝtoso nɑ tooso nɑ nɑsǝlɛ nɑ nɩɩnʋwɑ nɑ nɩɩlɛ nɑ nɑɑnʋwɑ (603550). 
Pɑ tɑɑ kpɛnnɑ Lefii kpekǝle nyǝ́mɑ nɑ pɑ́ kɑlɑ. 
Tɑcɑɑ kɑ kisinɑ Moisi kɛ́ sɩ, 
ɩ́ tɑɑ kpɛntɩ-wɛɣɛ Ɩsɛɣɛlɩ yoolɑɑ tɔɔ nɑ ɩ́ kɑlɑ. 
Amɑ ɩ́ yelinɑ-wɛɣɛ Ɩsɔ cokǝle nɑ tǝ tɑɑ wontu tǝnɑ nɑ pɑ́ pɑɑsǝɣǝnɑ. Mpɛ pɑɑ kpɑkǝɣǝnɑ cokǝle nɑ tǝ tɑɑ wontu nɑ pɑ́ lɑɣɑsǝɣɩ lonɑ, nɑ pɑ́ sikiɣi nɑ pɑ́ cɔɔkǝnɑ-tɛ. 
Ye Ɩsɛɣɛlɩ nyǝ́mɑ lɑɣɑsǝɣɩ lonte, Lefii nyǝ́mɑ mpɛ pɑɑ hɛtǝnɑ-tɛ, nɑ pɑ́ ponɑ timpi pɑɑ siki tɔ. Kpɑɩ tʋ ɩ́ kpǝtǝnɑɑ ɩsɩɩ pɑ kʋ-ɩ. 
Pɑɑ Ɩsɛɣɛlɩ tʋ wei, ɩ yoolɑɑ kpekǝle cɔlɔɣɔ ɩ kɑ siki ɩ tuutɑ kiŋ. 
Amɑ Lefii nyǝ́mɑ tike kɑ́ sikinɑ nɑ pɑ́ cɔɔ cokǝle. Nɑ pɑ́ feŋiɣi tǝ tɔɔ, Ɩsɛɣɛlɩ nyǝ́mɑ ɩ́ tɑɑ kpǝtǝnɑ-tɛɣɛ sɔsɔm, nɑ mɑ́ mʋnɑ-wɛ nɑ pɑ́ɑ́nɑ́. 
Ḿpʋ́ɣʋ́ pɑ lɑpɑ teitei ɩsɩɩ Tɑcɑɑ kɑ tʋɣʋ Moisi tɔ. 
﻿Kʋkɑlʋɣʋ.
2.
Ḿpʋ́ɣʋ́ Tɑcɑɑ tɔmɑ Moisi nɑ Alɔŋ sɩ: 
Pǝ wɛɛ sɩ pɑɑ Ɩsɛɣɛlɩ tʋ wei nɑ ɩ yoolɑɑ pɑ́ siki pɑ kpekǝle tuutɑ kiŋ, nɑ pɑ́ cɔɔnɑ Ɩsɔ cokǝle nɑ pǝ́ hɑtǝlǝnɑ-tɛɣɛ mɑɣɑnɑ. 
Yutɑ yoolɑɑ tintiɣile kɑ́ wɛɛnɑ ilim tǝlɩɩlɛ tɔɔ kɛ́ pɑ tuutɑ kite. Mpɑ pɑ mʋnɑ yoou pote tɔ, pɑ sɔsɔ ntɛ́ pɑ kpekǝle nyʋɣʋ tʋ Aminɑtɑpɩ pǝyɑlʋ Nɑsɔŋ. Nɑ ɩ yoolɑɑ kɛ iyisi nɩɩtoso nɑ nɑɑnʋwɑ nɑ liɣiti nɑ nɑsǝtoso (74600). Ɩsɑkɑɑ nyǝ́mɑ yoolɑɑ nyʋɣʋ tʋ ntɛ́ Suwɑɑ pǝyɑlʋ Netɑneyɛlɩ. Ɩ yoolɑɑ wɛ iyisi nɩɩlɛ nɑ nɑɑnʋwɑ nɑ liɣiti nɑ nɑsǝlɛ (54400). Sɑpulɔŋ nyǝ́mɑ yoolɑɑ tintiɣile nyʋɣʋ tʋ ntɛ́ Helɔŋ pǝyɑlʋ Ɩliyɑpɩ. Ɩ yoolɑɑ wɛ iyisi nɩɩlɛ nɑ nɑɑnʋwɑ nɑ nɑɑtosomopɔɣɔlɑɣɑ nɑ nɑsǝlɛ (57400). 
Yutɑ yoolɑɑ tintiɣile tǝnɑ kpɛntɑ iyisi nɩɩnʋwɑ nɑ nɩɩnɑɑsɑ nɑ nɑɑtoso nɑ nɑsǝlɛ (186400). Ɩsɛɣɛlɩ yoolɑɑ looŋɑ kɑncɑɑlɑɣɑ nyǝŋkɑ ntɛ́. 
Lupɛŋ nyǝ́mɑ yoolɑɑ tintiɣile kɑ́ wɛɛnɑ ilim mpǝtǝŋ tɔɔ kɛ́ pɑ tuutɑ kite. Mpɑ pɑ mʋnɑ yoou pote tɔ, pɑ sɔsɔ ntɛ́ pɑ kpekǝle nyʋɣʋ tʋ Setewu pǝyɑlʋ Ɩlisuu. Ɩ yoolɑɑ wɛ iyisi nɩɩlɛ nɑ nɑɑtoso nɑ nɑsǝlɛ nɑ nɩɩnʋwɑ (46500). Simiyɔŋ nyǝ́mɑ yoolɑɑ tintiɣile nyʋɣʋ tʋ ntɛ́ Sulisɑtɑɩ pǝyɑlʋ Selumǝyɛlɩ. Ɩ yoolɑɑ wɛ iyisi pɔɣɔlɑɣɑfɛɩ nɩɩtoso nɑ ŋmʋnʋɣʋ nɑ nɩɩnʋwɑ (59300). Kɑtɩ nyǝ́mɑ yoolɑɑ tintiɣile nyʋɣʋ tʋ ntɛ́ Teuwɛlɩ pǝyɑlʋ Ɩliyɑsɑfɩ. Ɩ yoolɑɑ wɛ iyisi nɩɩlɛ nɑ kɑkpɑsɩ nɑ nɑsǝtoso nɑ nɩɩlɛ nɑ nɑɑnʋwɑ (45650). 
Lupɛŋ nyǝ́mɑ yoolɑɑ tintiɣile tǝnɑ kpɛntɑ iyisi nɩɩnʋwɑ nɑ nɩɩlɛ nɑ nɑɑnʋwɑ nɑ kʋlʋm nɑ nɑsǝlɛ nɑ nɩɩlɛ nɑ nɑɑnʋwɑ (151450). Ɩsɛɣɛlɩ yoolɑɑ looŋɑ nɑɑlɛ nyǝŋkɑ ntɛ́. 
Pǝlɛ pǝ wɑɑlɩ kɛ́ Lefii nyǝ́mɑ nɑ́ tǝŋǝɣǝnɑ Ɩsɔ cokǝle kɛ lɔlɔ loosi nɑɑlɛ, nɑ wɑɑlɩ nyǝnsɩ nɑɑlɛ hɛkʋ tɑɑ. Mpɛ pɑ mɑɣɑmɑɣɑ pɑɑ tɔ nɔɣɔ kʋlʋmɑɣɑ kɛ́. Pɑɑ wei kɛ́ ɩ lonte tɑɑ. Nɑ ɩ́ tǝŋǝɣɩ ɩ lʋlʋɣʋ nyǝ́mɑ tuutɑ. 
Ɩfǝlɑyim yoolɑɑ tintiɣile kɑ́ wɛɛnɑ ilim tǝtʋlɛ tɔɔ kɛ́ pɑ tuutɑ kite. Mpɑ pɑ mʋnɑ yoou pote tɔ pɑ sɔsɔ ntɛ́ pɑ kpekǝle nyʋɣʋ tʋ Amihuti pǝyɑlʋ Ɩlisɑmɑ. Ɩ yoolɑɑ wɛ iyisi nɩɩlɛ nɑ nɑsǝlɛ nɑ nɩɩnʋwɑ (40500). Mɑnɑsee yoolɑɑ tintiɣile nyʋɣʋ tʋ ntɛ́ Petɑsuu pǝyɑlʋ Kɑmliyɛlɩ. Yoolɑɑ wɛ iyisi hiu nɑ nɑɑnʋwɑ nɑ nɑɑlɛ nɑ ŋmʋnʋɣʋ (32200). Pɛncɑmɛɛ yoolɑɑ tintiɣile nyʋɣʋ tʋ ntɛ́ Kitoni pǝyɑlʋ Apitɑŋ. Ɩ yoolɑɑ wɛ iyisi hiu nɑ nɑɑnʋwɑ nɑ kɑkpɑsɩ nɑ nɑsǝlɛ (35400). 
Ɩfǝlɑyim nyǝ́mɑ yoolɑɑ tintiɣile tǝnɑ kpɛntɑ iyisi pǝlefɛɩ nɩɩnʋwɑ nɑ nɑɑnʋwɑ nɑ yʋlʋpee nɩɩnʋwɑ (108100). Looŋɑ tooso nyǝŋkɑ kɑnɛ kɑɑ tǝŋnɑ ntɛɣɛ Lefii kpekǝle. 
Tɑŋ nyǝ́mɑ yoolɑɑ tintiɣile kɑ́ wɛɛnɑ ilim tǝlɩɩlɛ mpǝtǝŋ tɔɔ kɛ́ pɑ tuutɑ kite. Mpɑ pɑ mʋnɑ yoou pote tɔ, pɑ sɔsɔ ntɛ́ pɑ kpekǝle nyʋɣʋ tʋ Amisɑtɑɩ pǝyɑlʋ Ahiyesɛɛ. Ɩ yoolɑɑ wɛ iyisi nɩɩtoso nɑ nɑɑlɛ nɑ nɑsǝtoso nɑ nɩɩnʋwɑ (62700). Asɛɛ nyǝ́mɑ yoolɑɑ tintiɣile nyʋɣʋ tʋ ntɛ́ Okǝlɑŋ pǝyɑlʋ Pɑkiyɛlɩ. Ɩ yoolɑɑ wɛ iyisi nɩɩlɛ nɑ kʋlʋm nɑ nɑsǝlɛ nɑ nɩɩnʋwɑ (41500). Nɛfǝtɑli nyǝ́mɑ yoolɑɑ tintiɣile nyʋɣʋ tʋ ntɛ́ Ɩnɑŋ pǝyɑlʋ Ahilɑ. Ɩ yoolɑɑ wɛ iyisi nɩɩlɛ nɑ nɑɑnʋwɑ nɑ tooso nɑ nɑsǝlɛ (53400). 
Tɑŋ nyǝ́mɑ yoolɑɑ tintiɣile tǝnɑ kpɛntɑ iyisi nɩɩnʋwɑ nɑ nɩɩlɛ nɑ nɑɑnʋwɑ nɑ nɑɑtosompɔɣɔlɑɣɑ nɑ nɑsǝtoso (157600). Ɩsɛɣɛlɩ yoolɑɑ looŋɑ kɑntǝkɑɣɑ nyǝŋkɑ ntɛ́. Pɑɑ kpekǝle nte tɩɩ wɛɛ tǝ tuutɑ wɑɑlɩ kɛ́ nɑ tǝ́ tɔŋ. 
Ɩsɛɣɛlɩ kpekɑ nɑ pɑ yoolɑɑ mpɑ pɑ kɑlɑɑ tɔ, pɑ kpɛntɑ iyisi nɑsǝtoso nɑ tooso nɑ nɑsǝlɛ nɑ nɩɩnʋwɑ nɑ nɩɩlɛ nɑ nɑɑnʋwɑ (603550). 
Pɑ tɑ kpɛŋnɑ Lefii nyǝ́mɑ nɑ pɑ́ kɑlɑ. Teitei ɩsɩɩ Tɑcɑɑ kɑ heeluɣu Moisi tɔ. 
Ɩsɛɣɛlɩ nyǝ́mɑ lɑkɑɣɑ teitei kɛ́ ɩsɩɩ Tɑcɑɑ kɑ kɛɛsʋɣʋ Moisi tɔ. Pɑɑ mpɑ pɑ sikɑɣɑ pɑ tuutɑ cɔlɔɣɔ. Nɑ pɑ́ tɔŋ ɩsɩɩ pɑ kɛɛsʋɣʋ pɑ kpekɑ nɑ pɑ lʋlʋŋ tɔ. 
﻿Kʋkɑlʋɣʋ.
3.
Wɑɑtʋ wei Tɑcɑɑ yɔɣɔtǝnɑ Moisi kɛ Holɛpʋ pʋɣʋ tɑɑ tɔ, ɩ nɑ ɩ tɑɑlʋ Alɔŋ pɑɑ wɛnɑ piyɑ mpɑ tɔɣɔlɔ. 
Alɔŋ pǝyɑlɑɑ kɑ wɛ liɣiti kɛ́. Pɑ sɔsɔ ntɛ́ Nɑtɑpɩ, nɑ pǝ́ fɛɛ Apihu, nɑ Ɩlɑsɑɑ, nɑ Ɩtɑmɑɑ. 
Pɑɑ tɛmɑ-wɛɣɛ kɔtǝlɑɑ kpɑʋ kɛ́. Hɑlǝnɑ pɑ́ pǝlɩ-wɛɣɛ kɔtɑɣɑ nim kɛ pɑ nyɔɔŋ tɑɑ. 
Amɑ Nɑtɑpɩ nɑ Apihu pɑ sǝpɑ cokǝle kiŋ kɛ Holɛpʋ wʋlɑɣɑ tɛtʋ tɑɑ. Wɑɑtʋ ɩnǝɣɩ pɑ kɔnɑ kɔkɔ kpɑɩ nyǝŋkɑ kɛ kɔtɑɣɑ tǝlɑtɛ tɔɔ. Ɩlɛ pɑ tɑɑ wɛɛnɑ ɑpɑlʋpiyɑ. Ɩlɑsɑɑ nɑ Ɩtɑmɑɑ pɑɑ wɛnnɑ pɑ cɑɑ Alɔŋ kiŋ nɑ pɑ́ lɑkɩ kɔtʋɣʋ tǝmlɛ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Yɑɑ Lefii nyǝ́mɑ nɑ ń sɔɔsɩ-wɛɣɛ kɔtʋlʋ Alɔŋ tɔɔ, nɑ pɑ́ sǝnɑ-ɩ. 
Pɑɑ lɑkɩ pɑ tǝmɑ nnɑ pǝ tʋ pɑ́ nɑ sɑmɑɑ tɔɣɔ tɑm kɛ́ cokǝle kiŋ, nɑ pɑ́ lɑkɩ tǝ tǝmlɛ. 
Nɑ pɑ́ tɑɣɑnǝɣɩ tǝ tɑɑ wontunɑɑ. Pɑ́ lɑkɩ tǝ tǝmɑ nɑ Ɩsɛɣɛlɩ nyǝ́mɑ nɔɣɔ. 
N kɑ́ cɛlɑ Lefii nyǝ́mɑ kɛ Alɔŋ nɑ ɩ pǝyɑlɑɑ kɛ́. Nɑ pɑ́ pǝsɩ ɩsɩɩ Ɩsɛɣɛlɩ nyǝ́mɑ tillɑɑ. 
Nɑ ń feŋ nɑ Alɔŋ nɑ ɩ pǝyɑlɑɑ pɑ tike pɑ́ lɑkɩ kɔtʋɣʋ tǝmlɛ. Ye wei ɩ́ sʋʋ pǝ tɑɑ, nɑ ɩ́ tɑ́ kɛ́ kɔtʋlʋ ɩsɩɩ pɑ kʋ-ɩ. 
Ḿpʋ́ɣʋ́ Tɑcɑɑ tɑsɑ Moisi kɛ heeluɣu sɩ: 
Mɑ mɑɣɑmɑɣɑ mɑ lǝsǝnɑ Lefii nyǝ́mɑ kɛ Ɩsɛɣɛlɩ yǝlɑɑ lɛlɑɑ tǝnɑ tɑɑ sɩ, pɑ́ pǝsɩ mɑ tǝmlɛ nyǝ́mɑ. Nɑ pɑ́ lɛɛtɩ Ɩsɛɣɛlɩ kɑncɑɑlɑɣɑ ɑpɑlʋpiyɑ lonte. 
Kʋyɑŋku mɑ kʋ́ Icipiti nyǝ́mɑ kɑncɑɑlɑɣɑ ɑpɑlʋpiyɑ tǝnɑ tɔ, mɑ sɩɩ mɑ tǝɣɩ Ɩsɛɣɛlɩ nyǝ́mɑ nɑ pɑ tɔlɑ kɑncɑɑlɑɣɑ ɑpɑlʋ nyǝnsɩ kɛ́. Mɑɣɑlɛ Tɑcɑɑ. 
Ḿpʋ́ɣʋ́ Tɑcɑɑ tɔmɑ Moisi kɛ Holɛpʋ wʋlɑɣɑ tɛtʋ tɑɑ sɩ: 
Kɑlɑ Lefii nyǝ́mɑ nɑ ń kɛɛsǝnɑ pɑ lʋlʋŋ nɑ pɑ tɛɛsɩ. Pǝ kpɑɣɑʋ ɑpɑlʋpiyɑ nsi sɩ wɛnɑ ɩsɔtʋ kʋlʋm nɑ wɑɑlɩ tɔ. 
Ɩlɛnɑ Moisi lɑ mpʋ. 
Lefii pǝyɑlɑɑ hǝlɑ ntɛ́ Kɛɛsɔŋ, nɑ Kehɑtɩ, nɑ Melɑli. 
Kɛɛsɔŋ nyǝ́mɑ ntɛ́ Lipini nɑ Simeyi. Mpɛ ɩnɩ pɑ pǝsǝnɑ pɑ lʋlʋŋ nyɔɔŋ nyǝ́mɑ nɑ pɑ́ yɑɑkɩ-wɛɣɛ pɑ hǝlɑ. 
Kehɑtɩ nyǝ́mɑ ntɛ́ Amǝlɑm nɑ Ɩsɑɑ nɑ Hepǝlɔŋ nɑ Wusiyɛlɩ. Mpɛ ɩnɩ pɑ pǝsǝnɑ pɑ lʋlʋŋ nyɔɔŋ nyǝ́mɑ. 
Melɑli nyǝ́mɑ ntɛ́ Mɑlii nɑ Musi. Mpɛ ɩnǝɣǝlɛ pɑ lʋlʋŋ nyɔɔŋ nyǝ́mɑ. Mpɛ pɑ kɛnɑ Lefii kpekɑ nyǝ́mɑ nɑ pǝ́ kɛɛsǝnɑ pɑ lʋlʋŋ. 
Kɛɛsɔŋ lʋlʋŋ nyǝ́mɑ fɑɣɑ tɔm nɑɑlɛɣɛ. Lipini nyǝŋkʋ nɑ Simeyi nyǝŋkʋ. 
Kʋkɑlʋɣʋ wɑɑtʋ, pɑ hikɑ ɑpɑlɑɑ nɑ ɑpɑlʋpiyɑ mpɑ pɑ wɛnɑ ɩsɔtʋ kʋlʋm nɑ wɑɑlɩ tɔɣɔ, iyisi nɑɑtosompɔɣɔlɑɣɑ nɑ nɑsǝlɛ nɑ nɩɩnʋwɑ (7500). 
Mpɛ ɩnɩ pɑ sikɑɣɑnɑ cokǝle wɑɑlɩ nɑ ilim tǝtʋlɛ tɔɔ. 
Lɑyɛlɩ pǝyɑlʋ Ɩliyɑsɑfɩ kɛlɛ pɑ nyʋɣʋ tʋ. 
Kʋlʋmɑɑ mpɛ pɑ pɑɑsɑɣɑnɑ cokǝle tɑɑ nɑ tǝ wɑɑlɩ tɔɔ. Nɑ tǝ tɔɔ kʋtɑkʋɣʋ, nɑ tǝ nɔnɔɣɔ pʋʋɣʋ kʋkɑkɑɣɑʋ. 
Nɑ kɑlɑɑ wei ɩ cɔɔnɑ cokǝle nɑ kɔtɑɣɑ tǝlɑtɛ tɔ ɩ pɔɔŋ nɑ ɩ nɔnɔɣɔ nyǝŋ nɑ pǝ ŋmɩɩsɩ. Mpɛ pɑ pɑɑsɑɣɑnɑ pǝ tǝnɑɣɑ mpʋ. 
Kehɑtɩ lʋlʋŋ nyǝ́mɑ fɑɣɑ tɔm liɣiti kɛ́. Amǝlɑm nyǝ́mɑ, nɑ Ɩsɑɑ nyǝ́mɑ, nɑ Hepǝlɔŋ nyǝ́mɑ, nɑ Wusiyɛlɩ nyǝ́mɑ. 
Pɑ kɑlɑ pǝ kpɑɣɑʋ ɑpɑlɑɑ, nɑ ɑpɑlʋpiyɑ mpɑ pɑ wɛnɑ ɩsɔtʋ kʋlʋm nɑ wɑɑlɩ tɔ. Pɑ wɛ iyisi pǝlefɛɩ nɑ nɑsǝtoso (8600). Pɑ nyǝntɛ ntɛ́ Ɩsɔ cokǝle tɑɑ wontunɑɑ pɑɑsǝnɑʋ. 
Cokǝle ilim mpǝtǝŋ tɔɔ kɛ́ pɑ sikɑɑ. 
Pɑ nyʋɣʋ tʋ ntɛ́ Wusiyɛlɩ pǝyɑlʋ Ɩlisɑfɑŋ. 
Pɛlɛ pɑ pɑɑsǝɣǝnɑnɑ Ɩsɔ ɑtɑkɑɑ, nɑ tɑɑpǝlɩ, nɑ fǝtǝlɑnɑɑ tǝsɩɩlɛ, nɑ kɔtɑɣɑ tǝlɑtɛnɑɑ. Nɑ cokǝle tɑɑ wontunɑɑ mpɑ pɑ lɑkǝnɑ tɔ. Nɑ pǝ tɑɑ pʋʋɣʋ kʋkɑkɑɣɑʋ. 
Lefii nyʋɣʋ nyǝ́mɑ tɑɑ sɔsɔ ntɛ́ kɔtʋlʋ Alɔŋ pǝyɑlʋ Ɩlɑsɑɑ. Ɩnɩ ɩ feŋiɣinɑ cokǝle pɑɑsǝnlɑɑ tɔɔ. 
Melɑli lʋlʋŋ nyǝ́mɑ fɑɣɑ tɔm nɑɑlɛɣɛ: Mɑlii nyǝ́mɑ, nɑ Musi nyǝ́mɑ. 
Pɑ kɑlɑ pǝ kpɑɣɑʋ ɑpɑlɑɑ nɑ ɑpɑlʋpiyɑ, mpɑ pɑ wɛnɑ ɩsɔtʋ kʋlʋm nɑ wɑɑlɩ tɔ. Nɑ pɑ kpɛntɩ iyisi nɑɑtoso nɑ ŋmʋnʋɣʋ (6200). 
Pɑ nyʋɣʋ tʋ ntɛ́ Apihɑyili pǝyɑlʋ Suluyɛlɩ. Nɑ mpɛ ɩnɩ pɑ sikɑɣɑnɑ cokǝle ilim ntɔɣɔŋ tɔɔ. 
Melɑli nyǝ́mɑ tǝmlɛ ntɛ́ sɩ pɑ́ pɑɑsǝnɑ cokǝle kpɑtǝŋ kʋwɑlǝŋ, nɑ kʋkɑɣɑŋ nɑ tesikɑsɩ, nɑ sɩ tɑpǝŋ tɛɛ nyǝɣǝtʋ kʋtemtu, nɑ pǝ wontu. Nɑ pǝ tǝnɑ mpi pɑ lɑkǝnɑ tɔ. 
Nɑ kɑlɑɑ tesikɑsɩ, nɑ sɩ tɑpǝŋ tɛɛ nyǝɣǝtʋ kʋtemtu, nɑ pǝ kɑŋkɑnɑsɩ nɑ pǝ ŋmɩɩsɩ. 
Cokǝle ilim tǝlɩɩlɛ tɔɔ kɛ́ Moisi nɑ Alɔŋ nɑ ɩ pǝyɑlɑɑ pɑɑ sikɑɑ. Mpɛ pɑ pɑɑsɑɣɑnɑ cokǝle nɑ Ɩsɛɣɛlɩ nyǝ́mɑ tǝnɑ nɔɣɔ. Ye kpɑɩ tʋ ɩ kpǝtǝnɑɑ ɩsɩɩ pɑ kʋ-ɩ. 
Lefii nyǝ́mɑ tǝnɑ, pǝ kpɑɣɑʋ ɑpɑlɑɑ nɑ ɑpɑlʋpiyɑ mpɑ pɑ wɛnɑ ɩsɔtʋ kʋlʋm nɑ wɑɑlɩ tɔ. Pɑ kpɛntɑ ɩsɩɩ iyisi hiu nɑ nɑɑlɛ (22000). Ɩsɩɩ Tɑcɑɑ kɑ kɛɛsʋɣʋ Moisi nɑ Alɔŋ tɔ. Ḿpʋ́ɣʋ́ pɑ kɑlɑ-wɛ nɑ pǝ́ kɛɛsǝnɑ pɑ lʋlʋŋ. 
Ḿpʋ́ɣʋ́ Tɑcɑɑ tɔmɑ Moisi sɩ: Kɑlɑ Ɩsɛɣɛlɩ nyǝ́mɑ kɑncɑɑlɑɣɑ ɑpɑlʋpiyɑ tǝnɑ. Pǝ kpɑɣɑʋ mpɑ pɑ wɛnɑ ɩsɔtʋ kʋlʋm nɑ wɑɑlɩ tɔ. Ɩlɛnɑ ń tʋ́ pɑ hǝlɑ kɛ tɑkǝlɑɣɑ tɑɑ. 
Sɩɩ Lefii nyǝ́mɑ nɑ pɑ mpɑɑ kɛ Ɩsɛɣɛlɩ ɑpɑlʋpiyɑ kɑncɑɑlɑɣɑ nyǝnsɩ lonte tɑɑ. Nɑ ń sɩɩ Lefii nyǝ́mɑ tɔlɑ nɑ ɑ mpɑɑ kɛ Ɩsɛɣɛlɩ nyǝ́mɑ tɔlɑ kɑncɑɑlɑɣɑ ɑpɑlʋ nyǝnɑ lonɑ tɑɑ. Tɑcɑɑ mɑ́ mɑ nyǝm ntɛ́. 
Ḿpʋ́ɣʋ́ Moisi kɑlɑ Ɩsɛɣɛlɩ nyǝ́mɑ kɑncɑɑlɑɣɑ ɑpɑlʋpiyɑ tǝnɑ, ɩsɩɩ Tɑcɑɑ tʋɣɩ-ɩ tɔ. 
Pǝ kpɑɣɑʋ mpɑ pɑ wɛnɑ ɩsɔtʋ kʋlʋm nɑ wɑɑlɩ tɔ, nɑ pɑ́ tʋ́ pɑ hǝlɑ kɛ tɑkǝlɑɣɑ tɑɑ. Pɑ wɛ iyisi hiu nɑ nɑɑlɛ nɑ ŋmʋnʋɣʋ nɑ nɩɩtoso nɑ nɑɑnʋwɑ nɑ tooso (22273). 
Ɩlɛnɑ Tɑcɑɑ tɑsɑ Moisi kɛ heeluɣu sɩ: 
Sɩɩ Lefii nyǝ́mɑ nɑ pɑ mpɑɑ, nɑ pɑ́ pǝsɩ mɑ nyǝ́mɑ kɛ Ɩsɛɣɛlɩ kɑncɑɑlɑɣɑ ɑpɑlʋpiyɑ lonte tɑɑ. Nɑ ń lɑ mpʋ tɔtɔɣɔ Lefii nyǝ́mɑ tɔlɑ, kɛ Ɩsɛɣɛlɩ nyǝ́mɑ tɔlɑ kɑncɑɑlɑɣɑ ɑpɑlʋpiyɑ lonte tɑɑ. Mɑɣɑlɛ Tɑcɑɑ. 
Ɩsɛɣɛlɩ ɑpɑlʋpiyɑ ŋmʋnʋɣʋ nɑ nɩɩtoso nɑ nɑɑnʋwɑ nɑ tooso (273) pɑɣɑtǝnɑ ntɛɣɛ Lefii nyǝ́mɑ. Nɑ mpɛ ɩnǝɣɩ pǝ wɛɛ sɩ pɑ́ yɑ pɑ nyɔɔŋ. 
Nɑ pɑ́ tʋ́ pɑɑ wei ɩ nyʋɣʋ tɔɔ kɛ́ liɣitee nyǝɣǝtʋ kɑkpɑsɩ. Nɑ pǝ́ kɛɛsǝnɑ Ɩsɔ cokǝle tɑɑ liɣitee mɑɣɑsʋɣʋ. Pɑɑ nyǝɣǝlʋɣʋ ŋku kʋ yuŋ kɑ wɛ cɑcɑɑsɩ nɑɑnʋwɑ. 
Ɩlɛnɑ pɑ cɛlɑ-yɛɣɛ Alɔŋ nɑ ɩ pǝyɑlɑɑ, nɑ pɑ́ yɑnɑ kɑncɑɑlɑɣɑ ɑpɑlʋpiyɑ kʋpɑɣɑtɑsɩ nyɔɔŋ. 
Ḿpʋ́ɣʋ́ Moisi mʋ Ɩsɛɣɛlɩ nyǝ́mɑ kɑncɑɑlɑɣɑ ɑpɑlʋpiyɑ mpɑ pɑ pɑɣɑtɑ mpʋ tɔ. Pɑ liɣitee wenɑ pɑ yɑpǝnɑ-wɛ, ɩsɩɩ pɑ mɑɣɑsʋɣʋ Ɩsɔ cokǝle tɑɑ tɔ, ɑ lɩɩ nyǝɣǝtʋ iyɑɣɑ nɑ ŋmʋnʋɣʋ nɑ nɩɩnʋwɑ nɑ nɩɩtoso nɑ kɑkpɑsɩ (1365). 
Ḿpʋ́ɣʋ́ pɑ cɛlɑ-yɛɣɛ Alɔŋ nɑ ɩ pǝyɑlɑɑ ɩsɩɩ Tɑcɑɑ kɑ sɩɩʋ tɔ. 
﻿Kʋkɑlʋɣʋ.
4.
Ḿpʋ́ɣʋ́ Tɑcɑɑ tɔmɑ Moisi nɑ Alɔŋ sɩ: 
Ɩ́ ŋmɑɑ Lefii kpekǝle tʋ Kehɑtɩ lʋlʋɣʋ nyǝ́mɑ mpɑ pɑ pɩɩsɩ tɑlɑ hiu nɑ nɑɑnʋwɑ, nɑ pǝ́ polo nɩɩlɛ nɑ nɑɑnʋwɑ tɔ pɑ hǝlɑ. Pɑ́ kpɑ mpɑ pɑ pǝsǝɣɩ nɑ pɑ́ lɑ tǝmlɛ kɛ Ɩsɔ cokǝle tɑɑ tɔ. 
Nɑ pɑ́ pɑɑsǝɣǝnɑ kɑtɛ tɑɑ kɑtɛ wontu. 
Ye pɑ cɑɑ tǝsikile kɛ lɑɣɑsʋɣʋ, ɩlɛ Alɔŋ nɑ ɩ pǝyɑlɑɑ pɑ kɔɔ nɑ pɑ́ tisi pʋʋɣʋ kʋkɑɣɑʋ nɑ pɑ́ tɑkɩ Ɩsɔ ɑtɑkɑɑ tɔɔ. 
Ɩlɛnɑ pɑ́ tǝnɩ pǝ tɔɔ kɛ́ tɔnʋɣʋ tɛɛlǝŋ nyǝŋkʋ nɑkʋlɩ. Nɑ pɑ́ wɑɑsɩ-ɩ heeŋ hʋntʋ pʋʋɣʋ ŋku pɑ lii ɑkpɑɑyɑlɑ tɔ, nɑ pɑ́ sʋsɩ ɩ kpɑtǝŋ kʋtɔkǝŋ. 
Nɑ pɑ́ tɑkɩ heeŋ hʋntʋ pʋʋɣʋ ŋku pɑ lii ɑkpɑɑyɑlɑ tɔɣɔ Ɩsɔ potopotonɑɑ tɑɑpǝlɩ tɔɔ. Nɑ pɑ́ sɩɩ nyǝnɑsɩ, nɑ kɔpʋnɑɑ, nɑ poosiyɑnɑɑ, nɑ fusi nsi pɑ liisiɣinɑ sʋlʋm tɔ. Nɑ pɑ́ sɩɩ tɔtɔɣɔ potopotonɑɑ mpɑ pɑ hɑɑkɩ Ɩsɔ kɛ́ tɑm tɔɔ tɔ. 
Ɩlɛnɑ pɑ́ wɑɑsɩ-ɩ heeŋ hʋntʋ pʋʋɣʋ ŋku pɑ lii ɑkpɑɑyɑlɑ tɔ nɑ pɑ́ tǝnɩ pǝ tɔɔ kɛ́ tɔnʋɣʋ tɛɛlǝŋ nyǝŋkʋ nɑkʋlɩ. Ɩlɛnɑ pɑ́ lɛɛ tɑɑpǝlɩ kɛ kpɑtǝŋ wei pɑ kpɑkǝɣǝnɑ-ɩ tɔ. 
Nɑ pɑ́ wɑɑsɩ pʋʋɣʋ pooku kɛ fǝtǝlɑnɑɑ tǝsɩɩlɛ nɑ tǝ fǝtǝlɑnɑɑ. Nɑ wontu tǝnɑ tɔɔ, ɩsɩɩ kpǝtǝlɑsɩ nɑ tɔlʋmɑ nyǝnɑsɩ nɑ nim fusi. 
Ɩlɛnɑ pɑ́ tʋ́ pǝ tǝnɑɣɑ tɔnʋɣʋ tɛɛlǝŋ nyǝŋkʋ nɑkʋlɩ kʋ tɑɑ, nɑ pɑ́ sɩɩ kpɑtǝlɛ nte pɑ kpɑkǝɣǝnɑ wontu tɔ tǝ tɔɔ. 
Nɑ pɑ́ tɑkɩ ɑkpɑɑyɑlɑ pʋʋɣʋ kɛ wʋlɑ kɔtɑɣɑ tǝlɑtɛ tɔɔ. Nɑ pɑ́ wɑɑsɩ-tɛɣɛ tɔnʋɣʋ tɛɛlǝŋ nyǝŋkʋ, nɑ pɑ́ sʋsɩ kpɑtǝŋ wei pɑ kpɑkǝɣǝnɑ-tɛ tɔ. 
Ɩlɛnɑ pɑ koti ɩsɔ sɛɛʋ wontu tǝnɑ, nti pɑ lɑkǝnɑ cokǝle tɑɑ tɔɣɔ ɑkpɑɑyɑlɑ pʋʋɣʋ tɑɑ. Nɑ pɑ́ wɑɑsɩ tɔnʋɣʋ tɛɛlǝŋ nyǝŋkʋ nɑ pɑ́ tǝnɩ kpɑtǝlɛ nte pɑ kpɑkǝɣǝnɑ-tɩ tɔ tǝ tɔɔ. 
Nɑ pɑ́ hɑsɑ kɔtɑɣɑ tǝlɑtɛ tɔɔ tɔlʋmɑ, nɑ pɑ́ pɔ pʋʋɣʋ kʋsɛɛmʋɣʋ. 
Nɑ pɑ́ tǝnɩ pǝ tɔɔ kɛ́ wontunɑɑ mpɑ pɑ lɑkǝnɑ kɔtɑɣɑ tǝlɑtɛ tɔ. Ɩsɩɩ cofolonɑɑ kelɑ lɔɣɔlɑsɩ, nɑ sɔsɔɔnsɩ nsi pɑ kuukinɑ tɔlʋmɑ tɔ. Nɑ poosiyɑnɑɑ nɑ wontu kʋlɑpǝnɑtʋ tǝnɑ. Nɑ pɑ́ tɑkɩ tɔnʋɣʋ tɛɛlǝŋ nyǝŋkʋ kɛ pǝ tɔɔ. Ɩlɛnɑ pɑ́ sʋsɩ kpɑtǝŋ wei pɑ kpɑkǝɣǝnɑ-tɛ tɔ. 
Ye pǝ tɑlɑ tɛɛʋ, pǝ wɛɛ sɩ Alɔŋ nɑ ɩ pǝyɑlɑɑ pɑ́ tɛ pǝ tǝnɑɣɑ tɑkʋɣʋ. Ɩlɛnɑ Kehɑtɩ nyǝ́mɑ kɔɔ nɑ pɑ́ kpɑɣɑ. Mpi tɔ, pǝ fɛɩ sɩ pɑ́ tokinɑ Ɩsɔ wontuɣu nɑkʋlɩ nɑ pǝ́ kɔɔ nɑ pɑ́ sɩ. Pɛlɛ pɑ tǝmlɛ ntɛ́ cokǝle wontu kpɑɣɑʋ. 
Kɔtʋlʋ Alɔŋ pǝyɑlʋ Ɩlɑsɑɑ tǝmlɛ ntɛ́ fǝtǝlɑ sɔsɔ nim nɑ tulɑɑlʋ wɔpʋ. Nɑ pɑɑ ɩfemle nte tǝ tɔɣɔnɑɣɑ kʋhɑʋ nɑ kɔtɑɣɑ nim, nɑ Ɩsɔ cokǝle tɑɑ wontu tǝnɑ pɑɑsǝnɑʋ. 
Ḿpʋ́ɣʋ́ Tɑcɑɑ tɑsɑ Moisi nɑ Alɔŋ kɛ heeluɣu sɩ: 
Ɩ́ feŋ Kehɑtɩ nyǝ́mɑ kɛ teu, kɛ wɑɑtʋ wei pɑ pɑɑsǝɣǝnɑ Ɩsɔ wontu tɔ. Pǝ tɑɑ kɔɔ nɑ pǝ́ kpiisi-wɛɣɛ Lefii nyǝ́mɑ hɛkʋ. Mpi tɔ, pǝ wɛɛ sɩ Alɔŋ nɑ ɩ pǝyɑlɑɑ pɑ́ sʋʋnɑ-wɛɣɛ cokǝle tɑɑ, nɑ pɑ́ hʋlǝɣɩ pɑɑ wei kɛ wontu nti ɩ kɑ́ kpɑɣɑ tɔ. 
Ye pɑ sʋʋwɑ, nɑ pɑ́ loosi loosuɣu mɑɣɑmɑɣɑ kɛ Ɩsɔ wontu, nɑ pɑ́ tɑ hɔkǝtɑ-tɩ pɑɑ sɩ. 
Ḿpʋ́ɣʋ́ Tɑcɑɑ heelɑ Moisi sɩ: 
Kɑlɑ Kɛɛsɔŋ lʋlʋɣʋ nyǝ́mɑ nɑ pɑ tɛɛsɩ yǝlɑɑ. 
Ɩlɛnɑ ń ŋmɑɑ ɑpɑlɑɑ mpɑ pɑ pɩɩsɩ tɑlɑ hiu nɑ nɑɑnʋwɑ nɑ pǝ́ polo nɩɩlɛ nɑ nɑɑnʋwɑ nɑ pɑ́ pǝsǝɣɩ nɑ pɑ́ lɑ Ɩsɔ cokǝle tɑɑ kɛ tǝmlɛ tɔ pɑ hǝlɑ. 
Tǝmɑ wenɑ pɑɑ tʋ-wɛ nɑ pɑ́ lɑkɩ tɔɣɔlɛ, 
pɔɔŋ wei pɑ tɑkǝɣɩ Ɩsɔ cokǝle tɔɔ tɔ. Nɑ ɩwɑɑŋ tɔnǝŋ, nɑ tɔnʋɣʋ tɛɛlǝŋ nyǝŋkʋ ŋku kʋ wɑɑsɑ pǝ tǝnɑ pǝ tɔɔ tɔ. Nɑ cokǝle nɔnɔɣɔ pʋʋɣʋ. 
Nɑ kɑlɑɑ pʋʋɣʋ nɑ ɩ nɔnɔɣɔ nyǝŋkʋ nɑ pǝ ŋmɩɩsɩ, nɑ pɑ́ lɑkɩ pǝ tɑɑ wontu tǝnɑ tǝmlɛ. 
Alɔŋ nɑ ɩ pǝyɑlɑɑ pɑ hʋlǝɣǝnɑ Kɛɛsɔŋ nyǝ́mɑ kɛ pɑ kʋlɑpǝm nɑ pɑ kʋkpɑɣɑm tǝnɑ nɑ pɑ pɑɑsǝɣǝnɑ-wɩ. 
Kɛɛsɔŋ nyǝ́mɑ tǝmɑ ntɛ́ Ɩsɔ cokǝle tɑɑ. Kɔtʋlʋ Alɔŋ pǝyɑlʋ Ɩtɑmɑɑ kɑ feŋiɣinɑ pɑ tǝmlɛ tɔɔ. 
Ḿpʋ́ɣʋ́ Tɑcɑɑ tɑsɑ Moisi kɛ heeluɣu sɩ: Kɑlɑ tɔtɔɣɔ Melɑli lʋlʋɣʋ nyǝ́mɑ nɑ pɑ tɛɛsɩ nyǝ́mɑ kɛ 
pǝ kpɑɣɑʋ ɑpɑlɑɑ mpɑ pɑ pɩɩsɩ tɑlɑ hiu nɑ nɑɑnʋwɑ nɑ pǝ́ polo nɩɩlɛ nɑ nɑɑnʋwɑ tɔ pɑ hǝlɑ nɑ ń kpɑ mpɑ pɑ pǝsǝɣɩ nɑ pɑ́ lɑ tǝmlɛ kɛ Ɩsɔ cokǝle tɑɑ tɔ. 
Pɑ tǝmɑ kʋlɑpɛɛ ntɛ́ cokǝle kpɑtǝŋ kʋwɑlǝŋ, nɑ kʋkɑɣɑŋ, nɑ tesikɑsɩ, nɑ sɩ tɑpǝŋ tɛɛ nyǝɣǝtʋ kʋtemtu, 
nɑ kɑlɑɑ tesikɑsɩ nɑ sɩ tɑpǝŋ tɛɛ nyǝɣǝtʋ kʋtemtu, nɑ kɑŋkɑnɑsɩ, nɑ pǝ ŋmɩɩsɩ nɑ pǝ wontunɑɑ tǝnɑ. Kɔtǝlɑɑ kɑ́ ŋmɑɑnɑ wontuɣu ŋku pɑɑ wei ɩ kɑ sǝɣǝlɩ tɔɣɔ tɑkǝlɑɣɑ tɑɑ. 
Tǝmɑ wenɑ pǝ tʋ Melɑli lʋlʋɣʋ nyǝ́mɑ kɛ Ɩsɔ cokǝle tɑɑ tɔɣɔlɛ, nɑ kɔtʋlʋ Alɔŋ pǝyɑlʋ Ɩtɑmɑɑ nɑ́ɑ́ feŋiɣi pɑ tɔɔ. 
Ḿpʋ́ɣʋ́ Moisi nɑ Alɔŋ nɑ Ɩsɛɣɛlɩ kpekǝle nyʋɣʋ nyǝ́mɑ kɑlɑ Lefii kpekǝle nyǝ́mɑ Kehɑtɩ, nɑ Kɛɛsɔŋ, nɑ Melɑli, pɑ lʋlʋŋ, nɑ pɑ tɛɛsɩ ɑpɑlɑɑ mpɑ pɑ tɑlɑ pɩɩsɩ hiu nɑ nɑɑnʋwɑ, nɑ pǝ́ polo nɩɩlɛ nɑ nɑɑnʋwɑ tɔ pɑ hǝlɑ. Nɑ pɑ́ tʋ pɑɑ wei kɛ tǝmlɛ kɛ Ɩsɔ cokǝle tɑɑ. Ḿpʋ́ɣʋ́ Moisi kɑlɑ-wɛ ɩsɩɩ Tɑcɑɑ tʋɣɩ-ɩ tɔ. Ɩlɛnɑ Kehɑtɩ nyǝ́mɑ kpɛntɩ iyisi nɑɑlɛ nɑ nɑsǝtoso nɑ nɩɩnʋwɑ nɑ nɩɩlɛ nɑ nɑɑnʋwɑ (2750). Kɛɛsɔŋ nyǝ́mɑ kɛ iyisi nɑɑlɛ nɑ nɑsǝtoso nɑ hiu nɑ nɑɑnʋwɑ (2630). Melɑli nyǝ́mɑ kɛ iyisi tooso nɑ ŋmʋnʋɣʋ (3200). Ɩlɛnɑ pɑ tǝnɑ pɑ kpɛntɩ iyisi pǝlefɛɩ nɑɑnʋwɑ nɑ nɑsǝlɛ nɑ nɩɩnʋwɑ nɑ nɩɩnɑɑsɑ (8580). Ḿpʋ́ɣʋ́ pɑ hʋlɑ pɑɑ Lefii tʋ wei kɛ́ ɩ tǝmɑ kʋlɑpɛɛ, nɑ ɩ kʋsǝɣǝlǝm kɛ teitei, ɩsɩɩ nti Tɑcɑɑ kɑ tʋ Moisi tɔ. 
﻿Kʋkɑlʋɣʋ.
5.
Ḿpʋ́ɣʋ́ Tɑcɑɑ tɔmɑ Moisi sɩ: 
Heeli Ɩsɛɣɛlɩ nyǝ́mɑ sɩ ye kʋtɔŋ ŋku kʋ pilisiɣi yʋlʋ tɔ kʋ kpɑ nɔɣɔlʋ yɑɑ pǝ wɩɩkɩ yʋlʋ ɑpɑlʋtʋ yɑɑ ɩ ɑlʋtʋ nɑ lʋm kpeŋnɑ-ɩ. Yɑɑ pʋntʋ tokinɑ sǝtʋ, pǝ wɛɛ sɩ pɑ́ lǝsɩ-ɩ tǝsikile kɛ́. 
Pɑɑ ɩ kɛ́ ɑpɑlʋ yɑɑ ɑlʋ. Pǝ́ tɑɑ kɔɔ nɑ ɩ́ pilisi Ɩsɔ tesikile. 
Ḿpʋ́ɣʋ́ Ɩsɛɣɛlɩ nyǝ́mɑ nɩɩ Moisi tɔm ntɩ nɑ pɑ́ tɔɣɔnɩ ɑsilimɑ nyǝ́mɑ tǝnɑ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ yǝlɑɑ sɩ, ye yʋlʋ pǝntǝnɑ ɩ tɔɣɔntǝlɛ ɩ wɑkǝlǝnɑ Tɑcɑɑ kɛ́. 
Pǝ wɛɛ sɩ ɩ́ tisi ɩsɑɣɑtʋ nti ɩ lɑpɑ mpʋ tɔ. Nɑ ɩ́ tɑɣɑnɩ mpi ɩ wɑkǝlɑɑ tɔɣɔ kɑncɑɑlɑɣɑ, pǝ wɑɑlɩ ɩlɛnɑ ɩ́ sɔɔsɩ pǝ tɔm kɑkpɑsɩ tɑɑ kʋlʋm. 
Ye kpǝntɛ tʋ sǝpɑ nɑ ɩ́ fɛɩnɑ kɔɣɔpu, ɩlɛ pɑ cɛlɑ-tɛɣɛ kɔtʋlʋ nɑ ɩ́lɛ́ ɩ cɛlɑ Tɑcɑɑ. Ɩlɛnɑ pǝntʋlʋ cɑɑ ɩsɑɣɑtʋ hɩɩsʋɣʋ ɩwɑɑʋ nɑ kɔtʋlʋ lɑ pǝ sɔɔsɩ. 
Ye Ɩsɛɣɛlɩ nyǝ́mɑ kɔnɑ Tɑcɑɑ kɛ kʋhɑʋ ŋku nɑ pɑ́ cɛlɑ kɔtʋlʋ wei, ɩnɩ ɩ tǝnnɑ. 
Yʋlʋ ɩ́ hɑ mpiɣi Tɑcɑɑ, pɑ cɛlǝɣɩ kɔtʋlʋ kɛ́. Nɑ ye pɑ cɛlɑ kɔtʋlʋ kɛ mpi, ɩ pǝsǝɣɩ nɑ ɩ́ sɩɩnɑ ɩ tɩ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, ye ɩsɩɩ ɑlʋ lɑkɩ yem yem. 
Ɩsɩɩ ɩ́ nɑ ɑpɑlʋ nɔɣɔlʋ pɑ ŋmɛlǝɣɩ nɑ pɑ́ hǝntǝɣɩ. Ɩlɛ nɔɣɔlʋ tɑ kpǝlɩ-wɛ. 
Ye ɑpɑlʋ lɑkǝnɑ ɩ ɑlʋ kɛ ɩsɛsɛɛmlɛ, nɑ ɩ kpekiɣi ɩ tɔɔ sɩ ɩ lɑpɑ wɑsɑŋkɑlǝtʋ, nɑ pǝyele ɩ́lɛ́ ɩ fɛɩ pǝ tɑɑ. 
Ɩlɛ ɑpɑlʋ kɑ ponɑ ɩ ɑlʋ kɛ kɔtʋlʋ, nɑ ɩ́ kpɛnnɑ mʋlʋm kiloonɑɑ tooso. Mʋlʋm mpi pǝ tɑɑ pɑ tɑ yɔɣɔlɩ nim yɑɑ tulɑɑlʋ tɔ. Mpi tɔ, pǝ kɛ́ ɩsɛsɛɛmlɛ kɔtɑɣɑ ŋkɑ kɑ tɔɔsǝɣɩ ɩsɑɣɑtʋ tɔɣɔ. 
Ɩlɛnɑ kɔtʋlʋ yɑɑ ɑlʋ ɩnɩ nɑ ɩ́ sǝŋ Tɑcɑɑ ɩsɛntɑɑ. 
Nɑ ɩ́ cosi Ɩsɔ lʋm kɛ nyǝnɑɣɑ tɑɑ, nɑ ɩ cosi cokǝle tɑɑ tɛtʋ nɑ ɩ́ tʋ́ pǝ tɑɑ. 
Ɩlɛnɑ ɩ́ kɔɔlɩ ɑlʋ sɑɑlɑɣɑ kɛ ɩ nyʋɣʋ tɑɑ. Ɩlɛnɑ ɩ́ tʋ́ ɩ niŋ tɑɑ kɛ́ ɩsɛsɛɛmlɛ kɔtɑɣɑ mʋlʋm mpi ɩ pɑɑlʋ kɔnɑɑ tɔ. Nɑ kɔtʋlʋ tɔkɑ lʋm nyɑŋ nyǝm mpi pǝ kɔŋnɑ mpusi tɔ. 
Ɩlɛnɑ ɩ́ yele nɑ ɑlʋ tuunɑ. Ɩlɛnɑ kɔtʋlʋ tɔmɩ-ɩ sɩ: Ye nyɑnɑ nɔɣɔlʋ ɩ́ tɑ́ hǝntɩ, nɑ ń pilisi nyɑ́ tɩ. Ɩlɛ lʋm nyɑŋ nyǝm pǝnɛ pǝ mpusi ɩ́ tɑɑ tii nyɑ́ tɔɔ. 
Amɑ ye n puɣusɑ nyɑ́ pɑɑlʋ nɑ n lɑ wɑsɑŋkɑlǝtʋ. 
Ɩlɛ mpusi lʋm pǝnɛ, pǝ́ sʋʋ nyɑ́ tɑɑ nɑ pǝ́ hɑɣɑsɩ nyɑ́ lotu nɑ pǝ́ ŋmǝlǝsɩ nyɑ́ ɑlʋtʋ nɑ ń pǝsɩ kɑɑlʋlɑɣɑ. Nɑ nyɑ́ tɑɑpɑlɑɑ tukuɣunɑ-ŋ nɑ ɩtuule. 
Ɩlɛnɑ ɑlʋ nɑ́ɑ́ cɔ sɩ: Pǝ́ lɑ ɩsɩɩ n yɔɣɔtʋɣʋ tɔ. 
Ɩlɛnɑ kɔtʋlʋ ŋmɑɑ mpusi tɔm ntɩ, nɑ ɩ́ nyɑɑlɩ ŋmɑɑtʋ nɑ lʋm nyɑŋ nyǝm mpɩ. 
Ɩlɛnɑ ɩ́ cɛlɑ ɑlʋ kɛ lʋm nyɑŋ nyǝm mpi pǝ kɔŋnɑ mpusi tɔ nɑ ɩ nyɔɔ. Nɑ lʋm mpɩ pǝ́ tʋ ɩ tɑɑ kɛ́ lɑŋwɑkǝllɛ. 
Amɑ kɔtʋlʋ mʋɣɩ ɑlʋ niŋ tɑɑ kɛ́ ɩsɛsɛɛmlɛ kɔtɑɣɑ, nɑ pǝ́cɔ́ ɩ́ pɑɣɑlɩ-kɛɣɛ Tɑcɑɑ, ɩsɩɩ kɔtǝlɑɑ lɑkɩ tɔ. Nɑ ɩ́ sɩɩ kɔtɑɣɑ tǝlɑtɛ. Nɑ ɩ́ cosi ŋkute nte tǝ hʋlǝɣɩ sɩ Tɑcɑɑ tǝnnɑ pǝ tǝnɑ tɔ, nɑ ɩ́ wɔ kɔkɔ. 
Pǝlɛ pǝ wɑɑlɩ kɛ́ ɩ yeki nɑ ɑlʋ nyɔɔ lʋm mpɩ. 
Ye tɑmpɑnɑ sɩ ɩ nɑwɑɣɑ nɑ ɩ́ nyɔɔ-wɩ, pǝ hɑɣɑsǝɣɩ ɩ lotu kɛ́ nɑ pǝ́ ŋmǝlǝsɩ ɩ ɑlʋtʋ nɑ ɩ́ pǝsɩ kɑɑlʋlɑɣɑ. Nɑ ye nɔɣɔlʋ cɑɑ sɩ ɩ tǝŋsɩ yǝlɑɑ kɛ mpusi, ɑlʋ ɩnɩ ɩ tɔm kɛ ɩ kɑ́ yɔɣɔtɩ. 
Amɑ ye ɩ́ tɑ nɑ́, pɩɩ lɑkɩ-ɩ pʋlʋ. Ɩ pǝsǝɣɩ nɑ ɩ́ lʋlɩ piyɑ tɔtɔ. 
Ye ɑpɑlʋ kpekiɣi ɩ ɑlʋ tɔɔ kɛ́ yem yem lɑkɑsɩ tɑɑ, pǝ kɔtɑɣɑ ntɛ́. 
Wɑɑtʋ ɩnɩ ɑpɑlʋ kiŋ kɑɑ wɛɛ nɑtǝlɩ. Ye ɑlʋ wɑkǝlɑɑ, ɩnɩ ɩ kɑ nɑnɑ pǝ nɑʋ. 
﻿Kʋkɑlʋɣʋ.
6.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ yǝlɑɑ sɩ, ye ɑpɑlʋ yɑɑ ɑlʋ ɩ́ sɩɩ nɔɣɔ sɩ ɩ hɑɑkɩ ɩ tǝɣɩ Ɩsɔ tǝmlɛ nɑtǝlɩ tǝ tɑɑ, 
pǝ wɛɛ sɩ ɩ́ kii sʋlʋm. Pɑɑ lɛsɛŋ sʋlʋm toŋ nyǝm. Pǝyele ɩ́ tɑɑ tɩɩ tǝŋ lɛsɛŋ pee lʋm nyǝnɑ yɑɑ kʋwʋlɛɛ. 
Pǝ tɩɩ fɛɩ sɩ ɩ́ tɩɩ tǝŋ lɛsɛŋ pʋlʋpʋ. 
Pǝ́cɔ́ hʋnʋɣʋ kɑɑ kpɑ ɩ nyʋɣʋ tɑɑ, yɑɑ ɩ tɑntʋɣʋ tɔɔ. Pǝ tǝnɑ pɩɩ su ḿpʋ́ɣʋ́, hɑlǝnɑ pǝ kʋyɛɛŋ sɩɩ tǝnɑɣɑ. 
Pǝ fɛɩ sɩ ɩ́ kpǝtǝnɑ sǝtʋ nɔɣɔlʋɣʋ wɑɑtʋ ɩnɩ ɩ tɑɑ. 
Pɑɑ ɩ cɑɑ, yɑɑ ɩ too, yɑɑ ɩ tɑɑlʋ. Mpi tɔ, ɩ tɛmɑ ɩ tǝɣɩ Tɑcɑɑ tǝmlɛ tɑɑ kɛ́ hɑʋ kɛ́. Nɑ ḿpʋ́ɣʋ́ ɩ nyɔɔsɩ kʋtɑɣɑlɑsɩ hʋlǝɣɩ. 
Ɩ pǝsɑ Ɩsɔ nyǝŋ kɛ ɩ nɔɣɔ sɩɩʋ wɑɑtʋ tǝnɑɣɑ. 
Ye sǝm tutɑ nɔɣɔlʋɣʋ ɩ kɔŋkɔŋ tɑɑ, nɑ pǝ́ pilisi ɩ nyɔɔsɩ yeluɣu mpɩ kʋyɛɛŋ nɑɑtosompɔɣɔlɑɣɑ kɛ ɩ cɑkɩ, ɩlɛnɑ ɩ́ looli ɩ nyʋɣʋ. 
Tɛʋ feŋ ɩlɛnɑ, ɩ́ kɔnɑ kɔtʋlʋ kɛ ɩhokɑsɩ, yɑɑ ɑlukukunɑɑ nɑɑlɛɣɛ Ɩsɔ cokǝle nɔnɔɣɔ. 
Ɩlɛnɑ kɔtʋlʋ lɑ lɛlʋ kɛ ɩsɑɣɑtʋ hɩɩsʋɣʋ kɔtɑɣɑ, nɑ lɛlʋ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ. Nɑ ɩ́ lɑpɩ-ɩ pǝ kɔtɑɣɑ nɑ pǝ́ hɩɩsɩ ɩ tɔɔ kɛ́ sǝtʋ ɑsilimɑ. Ɩlɛ ɩ ɑsilimɑ tɛmɑɣɑlɛ kʋyɑŋku. 
Ɩlɛnɑ pʋntʋ tɑsɑ ɩ nɔɣɔ sɩɩʋ, nɑ ɩ́ lɑ pǝnɑɣɑ kʋlʋmɑɣɑ ɩwǝyɑɣɑ kɛ tɑsǝkǝlɛ tɑɣɑnʋɣʋ kɔtɑɣɑ. Pǝ fɛɩ sɩ ɩ́ kɑlǝnɑ kɑncɑɑlɑɣɑ kʋyɛɛŋ kɛ ɩ́lɛ́ ɩ kɑ pilisɑɑ tɔ pǝ tɔɔ. 
Wei ɩ sɩɩ ḿpʋ́ɣʋ́ nɔɣɔ tɔ, ye kʋyɑŋku ɩ kʋyɛɛŋ tɛmɑ, ɩ puki Ɩsɔ cokǝle nɔnɔɣɔ kɛ́. 
Nɑ ɩ́ lɑ Tɑcɑɑ kɛ kɔtɑɣɑ kɛ ɩwɑɑʋ kʋlʋmʋɣʋ, nɑ pǝnɑɣɑ kʋlʋmɑɣɑ ɩwɛɛsɩ nsi sɩ tiili tɑ cɑɑmɩ tɔɣɔ nɑɑlɛ. Apɑlʋ nyǝŋkɑ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ, nɑ ɑlʋ nyǝŋkɑ kɛ ɩsɑɣɑtʋ hɩɩsʋɣʋ kɔtɑɣɑ. Nɑ ɩwɑɑʋ ŋku kʋ tiili tɑ cɑɑmɩ tɔɣɔ ciikuɣu nyǝŋkɑ. 
Nɑ ɩ́ kɔnɑ kʋkʋsʋm fɛɩ kɑkɑlɑsɩ nsi sɩ somtu pɑ nuɣutinɑ nim, nɑ pɑ́ tʋ tɔ. Nɑ nsi sɩ tɔɔ pɑ yɔɣɔlɑ nim tɔɣɔ tɔkʋ. Nɑ tɔɣɔnɑɣɑ kʋhɑʋ nɑ pǝ sʋlʋm mpi pɑɑ liisi tɔ. 
Ɩlɛnɑ kɔtʋlʋ ponɑ pǝ tǝnɑɣɑ ḿpʋ́ɣʋ́ Tɑcɑɑ, nɑ ɩ́ lɑ́ ɩsɑɣɑtʋ hɩɩsʋɣʋ kɔtɑɣɑ, nɑ ŋkɑ kɔkɔ lusɑ kɑ tǝnɑ tɔ. 
Nɑ ɩwɑɑʋ kɛ ciikuɣu nyǝŋkɑ, nɑ pǝ kʋkʋsʋm fɛɩ kɑkɑlɑsɩ tɔkʋ. Pǝ wɑɑlɩ kɛ́ tɔɣɔnɑɣɑ kɔtɑɣɑ nɑ sʋlʋm. 
Ɩlɛnɑ nɔɣɔ sɩɩlʋ looli ɩ nyʋɣʋ kɛ cokǝle nɔnɔɣɔ tǝnɑ, nɑ ɩ́ tʋ́ ɩ nyɔɔsɩ kɛ ciikuɣu kɔtɑɣɑ kɔkɔ tɑɑ. 
Pǝ wɑɑlɩ ɩlɛnɑ kɔtʋlʋ kpɑɣɑ ɩwɑɑʋ hɑmʋɣʋ ŋku pɑ tǝsɑɑ tɔ. Nɑ kʋkʋsʋm fɛɩ kɑkɑlɑsɩ wɑɑnɩ wɑɑnɩ kɛ tɔm nɑɑlɛ, nɑ ɩ́ tʋ́ nɔɣɔ sɩɩlʋ niŋ tɑɑ kɛ wɑɑtʋ wei ɩ tɛmɑ ɩ nyʋɣʋ looluɣu tɔ. 
Ɩlɛnɑ kɔtʋlʋ tɑɣɑnɩ-tǝɣɩ Ɩsɔ kɛ́ pɑɣɑlʋɣʋ ɩsɩɩ kɔtǝlɑɑ lɑkɩ tɔ. Nɑ tɔɣɔnɑsɩ nsɩ sɩ pǝsɩ ɩ nyǝnsɩ. Nɑ pǝ́ sɔɔsǝnɑ lɑŋlɛ nɑ yule. 
Yʋlʋ wei ɩ sɩɩkɩ nɔɣɔ sɩ ɩ hɑɑkɩ ɩ tǝɣɩ Ɩsɔ tɔ pǝ sɔɔsɩ ntɛ́. Ɩ́ nɔkɑɑ ɩ sɔɔsɩ pǝ tɔɔ. Amɑ pǝ wɛɛ kɛ́ sɩ ɩ́ lɑ mpi pǝ tǝnɑ ɩ kɑ sɩɩwɑ tɔ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Kɛɛsɩ Alɔŋ nɑ ɩ pǝyɑlɑɑ sɩ, koolee nnɑ pɑɑ kooliɣi Ɩsɛɣɛlɩ nyǝ́mɑ tɔɣɔlɛ sɩ: 
Tɑcɑɑ ɩ́ kooli-mɛɣɛ kʋpɑntʋ nɑ ɩ́ kenti mǝ tɔɔ. 
Nɑ ɩ́ nyǝnɩ-mɛɣɛ teu nɑ ɩ́ lɑkɩ-mɛɣɛ pɛɛlɛɛ. 
Nɑ ɩ́ wɛɛ mǝ wɑɑlɩ nɑ pǝ́ cɑɣɑnɑ-mɛ. 
Ḿpʋ́ɣʋ́ pɑɑ yɑɑkɩ mɑ hǝtɛ kɛ Ɩsɛɣɛlɩ yǝlɑɑ tɔɔ. Ɩlɛnɑ mɑ́ɑ́ kooliɣi-mɛɣɛ kʋpɑntʋ. 
﻿Kʋkɑlʋɣʋ.
7.
Kʋyɑŋku Moisi tɛmɑ Ɩsɔ cokǝle sikuɣu, ɩlɛnɑ ɩ́ fɛɛnɩ tǝ́ nɑ tǝ tɑɑ wontu kɛ kɔtɑɣɑ nim, nɑ kɔtɑɣɑ tǝlɑtɛ nɑ tǝ wontu. 
Ḿpʋ́ɣʋ́ Ɩsɛɣɛlɩ kpekɑ nyʋɣʋ nyǝ́mɑ mpɑ pɑɑ sǝnɑ kʋkɑlʋɣʋ wɑɑtʋ tɔ, pɑ kɔnɑ pɑ kʋhɑɑŋ 
kɛ nɑɑŋ nɑɑnʋwɑ nɑ nɑɑlɛ nɑ kɛɛkɛnɑɑ nɑɑtoso. Nɑ pɑ́ wɑɑsɑ pɑ tɔɔ. Pǝ lɩɩwɑ sɩ nyɔɔŋ nyǝ́mɑ nɑɑlɛ cɑɑwɑ nɑɑŋ nɑɑlɛ nɑ kɛɛkɛ kʋlʋm ntɛ́. 
Ḿpʋ́ɣʋ́ Tɑcɑɑ tɔmɑ Moisi sɩ: 
Mʋ pɑ kʋhɑɑŋ ɩnɩ, nɑ ń cɛlɑ Lefii nyǝ́mɑ, nɑ pǝ́ kɛɛsǝnɑ pɑɑ mpɑ pɑ tǝmlɛ, nɑ pɑ́ kpɑkǝɣǝnɑ cokǝle wontu. 
Ɩlɛnɑ Moisi mʋ nɑɑŋ nɑ kɛɛkɛnɑɑ mpɛ nɑ ɩ́ cɛlɑ Lefii kpekǝle nyǝ́mɑ 
Kɛɛsɔŋ lʋlʋɣʋ nyǝ́mɑ kɛ kɛɛkɛnɑɑ nɑɑlɛ, nɑ nɑɑŋ liɣiti. Nɑ pǝ́ kɛɛsǝnɑ pɑɑ wei ɩ tǝmlɛ, 
nɑ Melɑli nyǝ́mɑ kɛ kɛɛkɛnɑɑ liɣiti nɑ nɑɑŋ pǝlefɛɩ nɑɑnʋwɑ. Ɩ cɛlɑ-wɛɣɛ, nɑ ɩ́ kɛɛsǝnɑ pɑ tǝmɑ. Alɔŋ pǝyɑlʋ Ɩtɑmɑɑ pɑɑsǝɣǝnɑnɑ-wɛ. 
Kehɑtɩ nyǝ́mɑ nɑ́ pɑɑsɑɣɑnɑ kɔtɑɣɑ wontunɑɑ kɛ́. Ɩlɛ ɩ tɑ cɛlɑ-wɛɣɛ kɛɛkɛ, yɑɑ nɑʋ. Mpi tɔ, pɩɩ wɛɛ sɩ pɑ́ hɔɣɔlǝɣɩ-tǝɣɩ. 
Kʋyɑŋku pɑ fɛɛnɑɣɑ kɔtɑɣɑ tǝlɑtɛ, ɩlɛnɑ lʋlʋŋ nyɔɔŋ nyǝ́mɑ kɔnɑ tɔtɔɣɔ pɑ kʋcɔɔŋ sɩ pɑ tʋlǝɣǝnɑ-tɛ. 
Ḿpʋ́ɣʋ́ Tɑcɑɑ heelɑ Moisi sɩ: Nyʋɣʋ nyǝ́mɑ kɑ́ kɔɔ kʋlʋm kʋlʋm kɛ́ kʋyɑkʋ kʋyɑkʋ nɑ pɑ́ hɑ pɑ kʋcɔɔŋ. 
Ɩsǝnɑ pɑ tǝŋɑ tǝmɑ nɑ pɑ́ kɔɔ tɔɣɔlɔ: Yutɑ kpekǝle tʋ Aminɑtɑpɩ pǝyɑlʋ Nɑsɔŋ kɛlɛ kʋyɑkʋ kɑncɑɑlɑɣɑ nyǝŋkʋ. Ɩsɑkɑɑ nyǝntɛ tʋ Suwɑɑ pǝyɑlʋ Netɑneyɛlɩ kɛ kʋyɑkʋ nɑɑlɛ nyǝŋkʋ. Sɑpulɔŋ nyǝntɛ tʋ Helɔŋ pǝyɑlʋ Ɩliyɑpɩ kɛ kʋyɑkʋ tooso nyǝŋkʋ. Lupɛŋ nyǝntɛ tʋ Setewu pǝyɑlʋ Ɩlisuu kɛ kʋyɑkʋ liɣiti nyǝŋkʋ. Simiyɔŋ nyǝntɛ tʋ Sulisɑtɑɩ pǝyɑlʋ Selumǝyɛlɩ kɛ kʋyɑkʋ kɑkpɑsɩ nyǝŋkʋ. Kɑtɩ nyǝntɛ tʋ Teuwɛlɩ pǝyɑlʋ Ɩliyɑsɑfɩ kɛ kʋyɑkʋ nɑɑtoso nyǝŋkʋ. Ɩfǝlɑyim nyǝntɛ tʋ Amihuti pǝyɑlʋ Ɩlisɑmɑ kɛ kʋyɑkʋ nɑɑtosomopɔɣɔlɑɣɑ nyǝŋkʋ. Mɑnɑsee nyǝntɛ tʋ Petɑsuu pǝyɑlʋ Kɑmliyɛlɩ kɛ kʋyɑkʋ pǝlefɛɩ nɑɑnʋwɑ nyǝŋkʋ. Pɛncɑmɛɛ nyǝntɛ tʋ Kitoni pǝyɑlʋ Apitɑŋ kɛ pɔɣɔlɑɣɑfɛɩ nɑɑnʋwɑ nyǝŋkʋ. Tɑŋ nyǝntɛ tʋ Amisɑtɑɩ pǝyɑlʋ Ahiyesɛɛ kɛ nɑɑnʋwɑ nyǝŋkʋ. Asɛɛ nyǝntɛ tʋ Okǝlɑŋ pǝyɑlʋ Pɑkiyɛlɩ kɛ nɑɑnʋwɑ nɑ kʋlʋmʋɣʋ nyǝŋkʋ. Nɛfǝtɑli nyǝntɛ tʋ Ɩnɑŋ pǝyɑlʋ Ahilɑ kɛ nɑɑnʋwɑ nɑ nɑɑlɛ nyǝŋkʋ. Mpi mpi pɑ kɔnɑɑ tɔɣɔlɔ: Liɣitee nyǝɣǝlʋɣʋ nyǝnɑɣɑ ŋkɑ kɑ yuŋ wɛ kiloo kʋlʋm nɑ cɑcɑɑsɩ ŋmʋnʋɣʋ nɑ nɩɩnʋwɑ tɔ (1300). Nɑ pǝ poosiyɑ wei pɑ ŋmɩɩsǝɣǝnɑ cɑlǝm tɔ. Ɩ́lɛ́ ɩ cɑcɑɑsɩ wɛ nɑsǝtoso nɑ nɩɩnʋwɑ (700). Ɩsǝnɑ pɑ mɑɣɑsɑɣɑ Ɩsɔ cokǝle tɑɑ kɛ́ liɣitee tɔɣɔ pɑ kɛɛsǝnɑɑ. Nɑ pɑ́ suuli nyǝnɑsɩ nsɩ sɩ nɑɑlɛɣɛ tɔɣɔnɑɣɑ kɔtɑɣɑ mʋlʋm mpi pɑ nuɣutinɑ nim tɔ. Wʋlɑ kɔpʋ, kɛ cɑcɑɑsɩ nɩɩnʋwɑ (100). Nɑ tulɑɑlʋ kʋwɔpʋ kɛ kɔpʋ ɩnɩ ɩ lǝpɑm. Nɑ lɑtǝcɛ, nɑ ɩwɑɑʋ, nɑ pǝnɑɣɑ kʋlʋmɑɣɑ ɩwǝyɑɣɑ sɩ, pɑ lɑkǝnɑ kɔtɑɣɑ ŋkɑ kɔkɔ lusɑ kɑ tǝnɑ tɔ. Nɑ pǝŋtʋlʋɣʋ sɩ pɑ lɑkɩ ɩsɑɣɑtʋ hɩɩsʋɣʋ nyǝŋkɑ. Nɑɑŋ nɑɑlɛ nɑ ɩwɑɑŋ kɛ kɑkpɑsɩ, nɑ pǝnɑɣɑ kʋlʋmɑɣɑ ɩwɛɛsɩ kɛ kɑkpɑsɩ sɩ pɑ lɑkǝnɑ ciikuɣu kɔtɑɣɑ. 
Ɩsɛɣɛlɩ kpekɑ nyɔɔŋ nyǝ́mɑ hɑwɑ kʋcɔɔŋ wei kɛ kɔtɑɣɑ tǝlɑtɛ tʋlʋɣʋ wule tɔɣɔlɛ. Liɣitee nyǝɣǝtʋ nyǝnɑsɩ kɛ nɑɑnʋwɑ nɑ nɑɑlɛ. Nɑ poosiyɑnɑɑ mpɑ pɑ ŋmɩɩsǝɣǝnɑ cɑlǝm tɔɣɔ nɑɑnʋwɑ nɑ nɑɑlɛ. Nɑ wʋlɑ kɔpʋnɑɑ kɛ nɑɑnʋwɑ nɑ nɑɑlɛ. 
Pɑɑ nyǝnɑɣɑ ŋkɑ kɑ yuŋ wɛ kiloo kʋlʋm nɑ cɑcɑɑsɩ ŋmʋnʋɣʋ nɑ nɩɩnʋwɑ (1300). Nɑ pɑɑ poosiyɑ wei kɛ́ cɑcɑɑsɩ nɑsǝtoso nɑ nɩɩnʋwɑ (700). Pǝ kpɛntɑ liɣitee nyǝɣǝtʋ kiloonɑɑ hiu nɑ liɣiti. Ɩsɩɩ pɑ mɑɣɑsʋɣʋ Ɩsɔ cokǝle tɑɑ tɔ. 
Pɑɑ wʋlɑ kɔpʋ wei ɩ kɑ wɛ cɑcɑɑsɩ nɩɩnʋwɑ (100) kɛ́. Pǝ kpɛntɑ kiloo kʋlʋm nɑ cɑcɑɑsɩ ŋmʋnʋɣʋ (1200). Kɔpʋnɑɑ mpɛ pɑɑ sunɑ tulɑɑlʋ kʋwɔpʋ kɛ́. 
Pǝ kɑɑsɩ lɑtǝcɛnɑɑ nɑɑnʋwɑ nɑ nɑɑlɛ, nɑ ɩwɑɑŋ kɛ mpʋ. Nɑ pǝnɑɣɑ kʋlʋmɑɣɑ ɩwɛɛsɩ kɛ mpʋ tɔtɔ. Sɩ pɑ lɑkǝnɑ kɔtɑɣɑ ŋkɑ kɔkɔ lusɑ kɑ tǝnɑ tɔ nɑ pǝ́ sɔɔsǝnɑ tɔɣɔnɑɣɑ kɔtɑɣɑ, nɑ ɩsɑɣɑtʋ hɩɩsʋɣʋ kɔtɑɣɑ pǝŋtʋlʋŋ kɛ nɑɑnʋwɑ nɑ nɑɑlɛ. 
Nɑ lɑtǝcɛnɑɑ kɛ hiu nɑ liɣiti. Ɩwɑɑŋ kɛ nɩɩtoso, pǝŋtʋlʋŋ kɛ mpʋ. Nɑ pǝnɑɣɑ kʋlʋmɑɣɑ ɩwɛɛsɩ kɛ mpʋ tɔtɔ. Sɩ pɑ lɑkɩ ciikuɣu kɔtɑsɩ. Kʋcɔɔŋ wei pɑ hɑwɑ kɔtɑɣɑ tǝlɑtɛ tʋlʋɣʋ tɔɔ tɔɣɔlɛ. 
Wɑɑtʋ wei Moisi sʋʋ cokǝle tɑɑ kɛ́ Ɩsɔ yɔɣɔtǝnɑʋ tɔ, ɩ nɩɩkɑɣɑ Ɩsɔ nɔɣɔ kɛ ɩsɔtɑɑ tɑŋlɑɑ mpɑ pɑ wɛ Ɩsɔ ɑtɑkɑɑ pile tɔɔ tɔ pɑ hɛkʋ kɛ́. Nɑ ɩ́ yɔɣɔtǝɣǝnɑ-ɩ. 
﻿Kʋkɑlʋɣʋ.
8.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Alɔŋ sɩ wɑɑtʋ wei n sɩɩkɩ fǝtǝlɑ sɔsɔ kɔkɔsɩ nɑɑtosompɔɣɔlɑɣɑ ɩnɩ tɔ, pɑɑsǝnɑ nɑ pǝ́ nɑɑkɩ fǝtǝlɑ sɔsɔ ɩnɩ ɩ lɔlɔ. 
Ɩlɛnɑ Alɔŋ lɑ́ ɩsɩɩ Tɑcɑɑ kɛɛsʋɣʋ Moisi tɔ. 
Wʋlɑ tike kɛ Moisi lɑpɑ nɑ pɑ́ lu fǝtǝlɑnɑɑ tǝsɩɩlɛ tǝnɑ. Pǝ kpɑɣɑʋ tǝ tɑpʋɣʋ, hɑlǝnɑ tǝ tomle nte tǝ nǝɣǝsǝnɑ ɩsɩɩ tʋɣʋ hɛtʋ tɔ. Ɩsɩɩ Tɑcɑɑ kɑ hʋlɑ-ɩ tɔ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Fɑɣɑ Lefii nyǝ́mɑ nɑ pɑ mpɑɑ. Lɑ-wɛɣɛ nyɔɔŋ tɔɔ ɑsilimɑ kɛɛlʋɣʋ kɔtɑɣɑ. 
Nmɩɩsɩ pɑ tɔɔ kɛ́ kɔtɑɣɑ lʋm, nɑ pɑ́ hʋ pɑ tɔɔ hʋntʋ tǝnɑ. Nɑ pɑ́ cɔtɔ pɑ wontu, ɩlɛnɑ pǝ́ kɛɛlɩ pɑ nyɔɔŋ tɔɔ ɑsilimɑ. 
Ɩlɛnɑ pɑ́ kpɑɣɑ lɑtǝcɛ nɑ kɔtɑɣɑ mʋlʋm mpi pɑ nuɣutinɑ nim tɔ. Nɑ Moisi nɑ́ɑ́ kpɑɣɑ ɩsɑɣɑtʋ hɩɩsʋɣʋ lɑtǝcɛ nɑɑlɛ nyǝŋ. 
Nɑ ɩ́ koti Ɩsɛɣɛlɩ nyǝ́mɑ tǝnɑ nɑ Lefii nyǝ́mɑ kpǝtǝnɑ Ɩsɔ cokǝle nɔnɔɣɔ. Nɑ Ɩsɛɣɛlɩ nyǝ́mɑ tǝnɩ pɑ tɔɔ kɛ́ niŋ. 
Ɩlɛnɑ Alɔŋ hʋlɩ Lefii nyǝ́mɑ kɛ Ɩsɔ nɑ hɔɣɔlǝŋ tǝnɑ, ɩsɩɩ Ɩsɛɣɛlɩ nyǝ́mɑ lɑkʋɣʋ Ɩsɔ nyǝm tɔ. Ɩlɛnɑ pɛlɛ pɑ lɑkɩ Ɩsɔ kɛ tǝmlɛ. 
Pǝ wɑɑlɩ ɩlɛnɑ Lefii nyǝ́mɑ tǝnɩ pɑ niŋ kɛ lɑtǝcɛnɑɑ nɑɑlɛ tɔɔ nɑ Alɔŋ lɑ-m lɛlʋ kɛ ɩsɑɣɑtʋ hɩɩsʋɣʋ kɔtɑɣɑ, nɑ lɛlʋ kɛ kɔtɑɣɑ ŋkɑ kɔkɔ lusɑ kɑ tǝnɑ tɔ. Ɩlɛ Lefii nyǝ́mɑ ɩsɑɣɑtʋ hɩɩsɑɑ kɛlɛ. 
Ɩlɛnɑ ń sɩɩ Lefii nyǝ́mɑ kɛ Alɔŋ nɑ ɩ pǝyɑlɑɑ pɑ ɩsɛntɑɑ. Nɑ ń hʋlɩ-wɛ nɑ hɔɣɔlǝŋ tǝnɑ ɩsɩɩ Ɩsɛɣɛlɩ nyǝ́mɑ lɑkɩ tɔ. 
Nɑ Lefii nyǝ́mɑ pǝsɩ Ɩsɔ nyǝ́mɑ nɑ pǝ́ fɑɣɑ pɑ nɑ pɑ tɛɛtʋnɑɑ. 
Pǝlɛ pǝ wɑɑlɩ kɛ́ pɑɑ cɑɑlɩ pɑ tǝmlɛ kɛ cokǝle tɑɑ. Ɩsǝnɑ ɩ́ kɑ́ lɑ Lefii nyǝ́mɑ kɛ nyɔɔŋ tɔɔ ɑsilimɑ kɛɛlʋɣʋ kɔtɑɣɑ, nɑ ɩ́ hʋlɩ-wɛ nɑ hɔɣɔlǝŋ tǝnɑ ɩsɩɩ Ɩsɛɣɛlɩ nyǝ́mɑ lɑkɩ tɔɣɔlɛ. 
Ḿpʋ́ɣʋ́ Tɑcɑɑ tɑsɑɑ sɩ: Mǝ kɛnɑ mɑ nyǝm. Mpi tɔ, mɑ lɛɛtɑ-mɛɣɛ Ɩsɛɣɛlɩ nyǝ́mɑ kɑncɑɑlɑɣɑ ɑpɑlʋpiyɑ lonɑ kɛ́. 
Kʋyɑkʋ ŋku mɑ kʋwɑ Icipiti tɑɑ yǝlɑɑ kɑncɑɑlɑɣɑ ɑpɑlʋpiyɑ tɔ, pǝ kpɑɣɑʋ wɑɑtʋ ɩnɩ tɔ kɑncɑɑlɑɣɑ ɑpɑlʋpiyɑ tǝnɑ pǝsɑ mɑ nyǝm kɛ́. Pɑɑ yǝlɑɑ nyǝnsɩ, pɑɑ tɔlɑ nyǝnsɩ. 
Lefii nyǝ́mɑ kɛ mɑ lɛɛtɑ Ɩsɛɣɛlɩ kɑncɑɑlɑɣɑ ɑpɑlʋnyǝnsɩ lonte. 
Nɑ sɑmɑɑ tilinɑ-wɛɣɛ Alɔŋ nɑ ɩ pǝyɑlɑɑ pɑ kiŋ nɑ pɑ́ lɑkɩ tǝmɑ nɑ pɑ nɔɣɔ kɛ cokǝle tɑɑ, nɑ Tɑcɑɑ hɩɩsɩ sɑmɑɑ ɩsɑɣɑtʋ. Pǝ́ tɑɑ kɔɔ nɑ pɑ́ kpǝtǝnɑ Ɩsɔ cokǝle nɑ ɩ́ wɑkǝlɩ-wɛ. 
Ḿpʋ́ɣʋ́ Moisi nɑ Alɔŋ nɑ Ɩsɛɣɛlɩ nyǝ́mɑ tǝnɑ, pɑ lɑpɑ teitei ɩsɩɩ Tɑcɑɑ kɑ kɛɛsʋɣʋ-wɛɣɛ Lefii nyǝ́mɑ tɔm tɔ. 
Pɑ cɔtɑ pɑ wontu nɑ pɑ́ sɔ lʋm. Nɑ Alɔŋ hʋlɩ-wɛɣɛ Ɩsɔ nɑ hɔɣɔlǝŋ tǝnɑ ɩsɩɩ Ɩsɛɣɛlɩ nyǝ́mɑ lɑkɩ tɔ. Nɑ ɩ́ lɑ-wɛɣɛ ɩsɑɣɑtʋ hɩɩsʋɣʋ kɔtɑɣɑ, nɑ ɑsilimɑ kɛɛlʋɣʋ nyǝŋkɑ. 
Pǝ wɑɑlɩ kɛ́ Lefii nyǝ́mɑ cɑɑlɑ pɑ tǝmlɛ kɛ Ɩsɔ cokǝle tɑɑ. Nɑ Alɔŋ nɑ ɩ pǝyɑlɑɑ pɑ́ feŋiɣi-wɛ. Ɩsǝnɑ pɑ lɑpɑ nti Tɑcɑɑ kɑ heelɑ Moisi tɔɣɔlɛ. 
Ḿpʋ́ɣʋ́ Tɑcɑɑ tɑsɑ Moisi kɛ heeluɣu sɩ: 
Mpi pǝ kɛ́ Lefii nyǝ́mɑ nyǝntʋ tɔɣɔlɔ. Pɑɑ Lefii tʋ wei, ye ɩ wɛnɑ pɩɩsɩ hiu nɑ kɑkpɑsɩ nɑ wɑɑlɩ kɛ mpʋ, wɑɑtʋ ɩnǝɣɩ ɩ kɑ cɑɑlɩ Ɩsɔ cokǝle tɑɑ tǝmlɛ. 
Ɩlɛnɑ pɑ́ cɛpɩ-ɩ ɩ pɩɩsɩ nɩɩlɛ nɑ nɑɑnʋwɑ nyǝŋkɑ tɑɑ. 
Ye pɑ cɛpɑ wei, ɩ pǝsǝɣɩ nɑ ɩ́ sǝnɑ ɩ tɛɛtʋnɑɑ kɛ Ɩsɔ cokǝle tǝmlɛ yɑɑ. Amɑ pɑ kɑɑ tʋ-ɩ ɩ mɑɣɑmɑɣɑ ɩ nyǝntɛ kɛ́. Ɩsǝnɑ Moisi kɑ́ lɑkɩ Lefii nyǝ́mɑ tǝmlɛ tɔm tɑɑ tɔɣɔlɛ. 
﻿Kʋkɑlʋɣʋ.
9.
Ɩsɛɣɛlɩ nyǝ́mɑ Icipiti tɑɑ lɩɩʋ pǝnɑɣɑ nɑɑlɛ nyǝŋkɑ ɩsɔtʋ kɑncɑɑlɑɣɑ nyǝŋ tɑɑ, Tɑcɑɑ tɔmɑ Moisi kɛ Holɛpʋ wʋlɑɣɑ tɛtʋ tɑɑ sɩ: 
Pǝ wɛɛ sɩ, Ɩsɛɣɛlɩ nyǝ́mɑ ɩ́ tɔɣɔ Tɛɛʋ ɑcimɑ kɛ kʋyɑkʋ ŋku mɑ sɩɩwɑ tɔ. 
Ɩsɔtʋ ɩnɛ ɩ kʋyɑkʋ nɑɑnʋwɑ nɑ liɣiti nyǝŋkʋ wule tɑɑnɑɣɑ kɛ ɩ́ kɑ́ tɔɣɔ-yɛ, ɩsɩɩ pɑ sɩɩʋ pǝ kiiŋ nɑ pǝ kʋsǝsɩɩtʋ tɔ. 
Ɩlɛnɑ Moisi tɛlǝsɩ tɔm ntǝɣɩ Ɩsɛɣɛlɩ nyǝ́mɑ. 
Ḿpʋ́ɣʋ́ pɑ tɔɣɔ Tɛɛʋ ɑcimɑ kɛ kʋyɑkʋ ŋkʋɣʋ Holɛpʋ wʋlɑɣɑ tɛtʋ tɑɑ kɛ teitei ɩsɩɩ Tɑcɑɑ kɑ kɛɛsʋɣʋ Moisi tɔ. 
Amɑ nɑpǝlɩ pɑ tokinɑ sǝtʋ nɑ pǝ́ pilisi-wɛɣɛ kʋyɑkʋ ŋkʋ. Ɩlɛ pɑ tɑ pǝsɩ nɑ pɑ́ tɔɣɔ Tɛɛʋ ɑcimɑ, nɑ pɑ́ polo nɑ pɑ́ kɛɛsɩ Moisi nɑ Alɔŋ sɩ: 
Tǝ pilisɑ tɑ tɩ nɑ sǝtʋ tɔ, pɩɩ kɑɣɑtɩ-tʋ sɩ tǝ ponɑ Tɑcɑɑ kɛ kʋhɑʋ, ɩsɩɩ lɛlɑɑ kɛ kʋyɑkʋ ŋku pɑ sɩɩwɑ tɔ, kʋ wule nɑ? 
Ntɛnɑ Moisi sɩ: Ɩ́ yele nɑ Tɑcɑɑ hʋlɩ-m ɩsǝnɑ pǝ wɛɛ sɩ ɩ́ lɑ tɔ nɑ pǝ́cɔ́. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, pǝ kpɑɣɑʋ sɑŋɑ nɑ pǝ́ puki tɔ, ye nɔɣɔlʋ tokinɑ sǝtʋ nɑ pǝ pilisi-ɩ, yɑɑ ɩ polɑ mpɑɑʋ kɛ ɑcimɑ wule, 
ɩlɛ ɩ tɔɣɔ-yɛɣɛ ɩsɔtʋ nɑɑlɛ nyǝŋ kʋyɑkʋ nɑɑnʋwɑ nɑ liɣiti wule tɑɑnɑɣɑ, nɑ kɔtɑɣɑ ɩwǝyɑɣɑ nɑ kʋkʋsʋm fɛɩ kɑkɑlɑsɩ nɑ tuusi nyɑŋ nyǝnsɩ. 
Pǝ tɔɣɔnɑɣɑ ɩ́ tɑɑ fe tɛʋ. Pǝyele ɩ́ tɑɑ yɔkɩ kpǝntɛ mʋɣʋlɛ. Pǝ wɛɛ sɩ ɩ́ tǝŋ Tɛɛʋ ɑcimɑ kɔtɑsɩ kɛ teitei kɛ́. 
Amɑ ye nɔɣɔlʋ lɑpɑ Tɛɛʋ ɑcimɑ kʋyɑkʋ ŋkʋɣʋ ɑwusɑ, nɑ pǝ́ tɑ́ kɛ́ sɩ ɑsilimɑ nɑɑlɩ, yɑɑ ɩ tɔŋ mpɑɑʋ ɩ tɔm sǝpɑɣɑ. Pɑɑ lǝsɩ-ɩ Ɩsɛɣɛlɩ nyǝ́mɑ tɑɑ kɛ́ mpi pǝ tɔɔ ɩ tɑ kɔnɑ ɩ kʋhɑʋ kɛ pǝ kʋyɑkʋ wule tɔ. 
Ye mǝ ɩcɑtɛ tɑɑ cɑɣɑlʋ tɔkɩ, ɩ kɑ́ tǝŋ ɑ kiiŋ kɛ́ nɑ ɑ kʋsǝsɩɩtʋ. Kʋlʋmtʋ ntǝɣɩ Ɩsɛɣɛlɩ tʋ nɑ cɑɣɑlʋ pɑɑ tɔkɩ. 
Kʋyɑkʋ ŋku pɑ sikɑ nɔɣɔ pɛɛlʋɣʋ wontu cokǝle tɔɣɔ ɩsɔŋmʋntʋ sʋʋ wɑɑsʋɣʋ kɛ tǝ tɔɔ kɛ tɑm. Nɑ tǝ́ mʋɣɩ kɔkɔ kɛ pɑɑ ɑhoo nnɑ, hɑlǝnɑ pǝ nyɑɑlǝɣɩ. 
Ye ɩ́ cɑɑkɩ lonte lɑɣɑsʋɣʋ ɩlɛ ɩsɔŋmʋntʋ kɛɛlɩ Ɩsɔ cokǝle tɔɔ nɑ ɩ́ tɛmɑ ɩlɛ tǝ mǝlɩ. 
Tɑcɑɑ hʋlǝɣǝnɑ Ɩsɛɣɛlɩ nyǝ́mɑ mɛɣɛ wɑɑtʋ wei ɩ́ kɑ́ kpɛsɩ tɔ, nɑ wɑɑtʋ wei ɩ́ kɑ siki tɔ. Ye ɩsɔŋmʋntʋ leelɑ Ɩsɔ cokǝle tɔɔ, Ɩsɛɣɛlɩ nyǝ́mɑ nɩɩkǝnɑ Ɩsɔ kɛ́. Pɑɑ lɑɣɑsǝɣɩ lonte. 
Pɑɑ pǝ kɑɑsɑ-tǝɣɩ kʋyɛɛŋ kɛ pǝ́cɔ́ pɑ wɛ ḿpʋ́ɣʋ́. Tɑcɑɑ kɑ kɛɛlɩ-tǝɣɩ nɑ pǝ́cɔ́ pɑ́ kpɛsɩ. 
Wulee wulee ɩlɛnɑ ɩsɔŋmʋntʋ cɑɣɑ lonte kʋlʋmtǝlɛ kɛ tɑɑnɑɣɑ, hɑlǝnɑ pǝ nyɑɑlɩ. Yɑɑ kʋyɑkʋ kʋlʋmʋɣʋ nɑ ɑhoo kʋlʋmɛɛ. Ye tǝ kɛɛlɑ kpɑkpɑɑ ɩlɛ Ɩsɛɣɛlɩ nyǝ́mɑ tɛɛ. 
Amɑ ye tǝ nyɑlɑ ḿpʋ́ɣʋ́ Ɩsɔ cokǝle tɔɔ kɛ́ kʋyɛɛŋ nɑɑlɛ, yɑɑ ɩsɔtʋ, yɑɑ pǝ tɛɛ mpʋ. Ɩsɛɣɛlɩ nyǝ́mɑ wɛ ḿpʋ́ɣʋ́, hɑlǝnɑ tǝ́ kɛɛlɩ nɑ pǝ́cɔ́. 
Ye pɑ sikɑɑ nɑ Tɑcɑɑ tɑ tɔ́ sɩ pɑ́ kʋlɩ, pɑɑ kʋlǝɣɩ. Ḿpʋ́ɣʋ́ pɑ lɑkɑɣɑ pɑ tǝmɑ nnɑ Tɑcɑɑ tʋ-wɛ nɑ Moisi nɔɣɔ tɔ. 
﻿Kʋkɑlʋɣʋ.
10.
Ḿpʋ́ɣʋ́ Tɑcɑɑ tɔmɑ Moisi sɩ: 
Lu liɣitee nyǝɣǝtʋ kɛ ɑkɑntɛɛ nɑɑlɛ. Anǝɣɩ pɑɑ hʋlɩ nɑ sɑmɑɑ kpeɣeli, yɑɑ kpekɑ tʋ mpɑɑʋ. 
Wɑɑtʋ wei pɑ́ hʋlɑ ɑ nɑɑlɛ, ɩlɛ Ɩsɛɣɛlɩ sɑmɑɑ koti ɩ cɔlɔɣɔ cokǝle nɔnɔɣɔ. 
Ye kʋlʋmtǝlɛ kɛ pɑ hʋlɑɑ, ɩlɛ nyʋɣʋ nyǝ́mɑ tike koti. 
Ye pɑ hʋlɑ ɑkɑntǝlɛ nɑ kɑkiisɑsɩ, ɩlɛ tɛɛʋ ntɛ́. Pɑ hʋlǝɣɩ tɔm kɑncɑɑlɑɣɑ nyǝm, ɩlɛnɑ Ɩsɛɣɛlɩ kpekǝle nte tɩɩ sikinɑ cokǝle ilim tǝlɩɩlɛ tɔɔ tɔ, tǝ́ tʋ́ mpɑɑʋ. Pɑ tɑsǝɣɩ nɑɑlɛ nyǝm, ɩlɛnɑ ilim mpǝtǝŋ nyǝntɛ nɑ́ɑ́ tǝŋ. 
Ye pǝ kɛ́ sɩ yǝlɑɑ kotuɣu, pɑ kɑɑ hʋlǝnɑ kɑkiisɑsɩ. 
Alɔŋ pǝyɑlɑɑ kɔtǝlɑɑ tike kɑ hʋlǝɣǝnɑ ɑkɑntɛɛ ɑnɩ. Pǝ wɛɛ sɩ mǝ nɑ mǝ piyɑ piyɑ, ɩ́ kɑ́ tɔkɩ kʋsǝsɩɩtʋ tǝnɛɣɛ tɑm tɔɔ kɛ́. 
Ye ɩ polɑ mǝ kolontunɑɑ kɛ yoonɑʋ nɑ pɑ kʋlǝɣɩ mǝ tɔɔ, ɩlɛ ɩ́ hʋlɩ ɑkɑntɛɛ nɑ kɑkiisɑsɩ ɩlɛnɑ Tɑcɑɑ mǝ Ɩsɔ mɑ́, mɑ tɔɔsɩ mǝ tɔɔ nɑ mɑ́ wɑɑsɩ-mɛ. 
Mpʋ tɔtɔɣɔ ɩ́ kɑ hʋlǝɣɩ-yɛɣɛ mǝ ɑyɔɔlɑ kʋyɛɛŋ, nɑ mǝ ɑcimɑ nyǝŋ, nɑ mǝ ɩsɔtʋnɑɑ kɑncɑɑlɑɣɑ kʋyɛɛŋ, kɛ wɑɑtʋ wei ɩ lɑkɩ kɔtɑsɩ nsi kɔkɔ lusɑ sɩ tǝnɑ tɔ nɑ ciikuɣu nyǝnsɩ. Ɩlɛnɑ mɑ́ tɔɔsɩ mǝ tɔɔ. Mɑɣɑlɛ Tɑcɑɑ mǝ Ɩsɔ. 
Ɩsɛɣɛlɩ nyǝ́mɑ Icipiti lɩɩʋ pǝnɑɣɑ nɑɑlɛ nyǝŋkɑ, ɩsɔtʋ nɑɑlɛ nyǝŋ kʋyɑkʋ hiu nyǝŋkʋ kɛ ɩsɔŋmʋntʋ kɛɛlɑ Ɩsɔ cokǝle tɔɔ. 
Ḿpʋ́ɣʋ́ Ɩsɛɣɛlɩ nyǝ́mɑ kʋlɑ Holɛpʋ wʋlɑɣɑ tɛtʋ tɑɑ. Ɩlɛnɑ ɩsɔŋmʋntʋ tii Pɑlɑŋ wʋlɑɣɑ tɛtʋ tɑɑ. 
Ɩsɛɣɛlɩ nyǝ́mɑ kʋlɑ tɔm kɑncɑɑlɑɣɑ nyǝm pǝnɛɣɛ, ɩsɩɩ Tɑcɑɑ kɛɛsʋɣʋ Moisi tɔ. 
Yutɑ yoolɑɑ tintiɣile nɑ pɑ tuutɑ kɛlɛ nɔɣɔ tɔɔ. Aminɑtɑpɩ pǝyɑlʋ Nɑsɔŋ kɛlɛ pɑ nyʋɣʋ tʋ. 
Ɩsɑkɑɑ nyǝ́mɑ nyʋɣʋ tʋ ntɛ́ Suwɑɑ pǝyɑlʋ Netɑneyɛlɩ. 
Sɑpulɔŋ nyǝ́mɑ nyǝŋ ntɛ́ Helɔŋ pǝyɑlʋ Ɩliyɑpɩ. 
Ḿpʋ́ɣʋ́ pɑ hɛtɑ cokǝle, nɑ Kɛɛsɔŋ nɑ Melɑli pɑ pǝyɑlɑɑ kpɑɣɑ-tɛ. 
Ɩlɛnɑ Lupɛŋ yoolɑɑ tintiɣile, nɑ pɑ tuutɑ pɑ́ tʋ́ pɑ wɑɑlɩ. Pɛlɛ pɑ nyʋɣʋ tʋ ntɛ́ Setewu pǝyɑlʋ Ɩlisuu. 
Simiyɔŋ nyǝ́mɑ nyʋɣʋ tʋ ntɛ́ Sulisɑtɑɩ pǝyɑlʋ Selumǝyɛlɩ. 
Kɑtɩ nyǝ́mɑ nyǝŋ ntɛ́ Teuwɛlɩ pǝyɑlʋ Ɩliyɑsɑfɩ. 
Ɩlɛnɑ Lefii tʋ Kehɑtɩ lʋlʋɣʋ nyǝ́mɑ mpɑ pɑ sǝɣǝlɑ ɩsɔ sɛɛʋ wontu tɔ pɑ́ tǝŋ. Nɑ Lefii nyǝ́mɑ lɛlɑɑ nɑ́ɑ́ tɔŋɑ cokǝle sikuɣu nɑ pɑ́ tɑŋɑ-wɛ. 
Ɩlɛnɑ Ɩfǝlɑyim yoolɑɑ tintiɣile nɑ pɑ tuutɑ pɑ́ tʋ́ pɑ wɑɑlɩ. Pɛlɛ pɑ nyʋɣʋ tʋ ntɛ́ Amihuti pǝyɑlʋ Ɩlisɑmɑ. 
Mɑnɑsee nyǝ́mɑ nyǝŋ ntɛ́ Petɑsuu pǝyɑlʋ Kɑmliyɛlɩ. 
Pɛncɑmɛɛ nyǝ́mɑ nyǝŋ ntɛ́ Kitoni pǝyɑlʋ Apitɑŋ. 
Pǝ wɑɑlɩ kɛ́ Tɑŋ yoolɑɑ tintiɣile nte tǝ kɛ́ wɑɑlɩ tɑŋlɑɑ tɔ, tǝ́ nɑ tǝ tuutɑ tǝ tʋ́ mpɑɑʋ. Amisɑtɑɩ pǝyɑlʋ Ahiyesɛɛ kɛlɛ pɑ nyʋɣʋ tʋ. 
Asɛɛ nyǝ́mɑ nyǝŋ ntɛ́ Okǝlɑŋ pǝyɑlʋ Pɑkiyɛlɩ. 
Nefǝtɑli nyǝ́mɑ nyǝŋ ntɛ́ Ɩnɑŋ pǝyɑlʋ Ahilɑ. 
Ɩsǝnɑ Ɩsɛɣɛlɩ nyǝ́mɑ kpɛsɑ pɑ tǝsikile nɑ pɑ́ tʋ́ mpɑɑʋ tɔɣɔlɛ. 
Ḿpʋ́ɣʋ́ Moisi tɔmɑ ɩ yǝtɩ Mɑtiyɑŋ tʋ Lewɛlɩ pǝyɑlʋ Hopɑpɩ sɩ: Tɛtʋ nti Tɑcɑɑ sɩɩ nɔɣɔ sɩ ɩ hɑɑkɩ-tʋ tɔ, tǝ tɑɑ kɛ́ tǝ puki. Ɩlɛ tǝŋ-tʋ nɑ tɩɩ tɑlǝnɑ-ŋ kʋpɑntʋ nti ɩ lɑkɩ-tʋ tɔ. 
Ntɛnɑ ɩ́lɛ́ ɩ kisi sɩ ɩ mǝlǝɣɩ ɩ tɛtʋ tɑɑ. 
Mpʋɣʋlɛ Moisi sɩ: Tɑɑ lɔ-tʋ. Mpi tɔ, nyɑ́ nyǝmnɑ wʋlɑɣɑ tɛtʋ tɑɑ timpi timpi tɩɩ siki tɔ, tǝŋ-tʋ nɑ ń hʋlɩ-tʋ. 
Ye n tǝŋɑ-tʋ, tɩɩ tɑlǝnɑ-ŋ kʋpɑntʋ nti Tɑcɑɑ kɑ lɑ-tʋ tɔ. 
Ḿpʋ́ɣʋ́ tǝ kʋlɑ Tɑcɑɑ pʋɣʋ cɔlɔ, nɑ tǝ́ tɔ́ kʋyɛɛŋ tooso. Nɑ Ɩsɔ ɑtɑkɑɑ kɛ́ tɑ nɔɣɔ tɔɔ sɩ ɩ pɛɛkǝɣɩ-tʋɣʋ timpi tɩɩ siki nɑ tǝ́ hɛɛsɩ tɔ. 
Ilim tɑɑ kɛ tǝ kʋlɑɑ, nɑ ɩsɔŋmʋntʋ wɛ tɑ nyɔɔŋ tɑɑ. 
Tǝ tɛɛkɑɣɑnɑ Ɩsɔ ɑtɑkɑɑ ɩlɛnɑ Moisi yɔɣɔtǝnɑ nɔɣɔ sɔsɑɣɑ sɩ: Tɑcɑɑ sǝŋ nyɑ́ nɑɑsɩ tɑɑ, nɑ nyɑ́ kolontunɑɑ nɑ mpɑ pɑɑ cɑɑ-ŋ tɔ pɑ́ yɑ́. 
Wɑɑtʋ wei pɑ sɩɩkɑɣɑ Ɩsɔ ɑtɑkɑɑ, ɩlɛnɑ Moisi tɑsɑ sɩ: Tɑcɑɑ kɔɔ, nɑ ń cɑɣɑ Ɩsɛɣɛlɩ nyǝ́mɑ tɑ tɑ hɛkʋ. Mpi tɔ, tǝ wɛ pɑɣɑlɛ kɛ́, tǝ fɛɩ kɑlʋɣʋ. 
﻿Kʋkɑlʋɣʋ.
11.
Ḿpʋ́ɣʋ́ kʋyɑkʋ nɑkʋlɩ Ɩsɛɣɛlɩ nyǝ́mɑ kʋntǝnɑ Tɑcɑɑ, nɑ pɑ́ɑ́nɑ́ kpɑ-ɩ. Nɑ ɩ́ tisi kɔkɔ nɑ kɑ́ nyɑɣɑ tisikile kɛ pǝcɔ. 
Ntɛnɑ sɑmɑɑ wiinɑ Moisi tǝkpɛɛ, nɑ ɩ́lɛ́ ɩ sǝlǝmǝnɑ-wɛɣɛ Tɑcɑɑ nɑ kɔkɔ te. 
Ɩlɛnɑ pɑ́ hɑ lonte ntɛɣɛ hǝtɛ sɩ Tɑpelɑ. Nyɑɣɑʋ kɛ pɑ yɑɑ mpʋ nɑ pɑ tɛ tɑɑ. Mpi tɔ, tǝnɑɣɑ Tɑcɑɑ kɑ nyɑɣɑsɑ pɑ tǝsikile. 
Ḿpʋ́ɣʋ́ kʋyɑkʋ nɑkʋlɩ luluɣu kpɑwɑ cɑɣɑlɑɑ. Ɩlɛnɑ pǝ kpɛnnɑ Ɩsɛɣɛlɩ nyǝ́mɑ mɑɣɑmɑɣɑ nɑ pɑ́ tɑɣɑnǝɣɩ kʋntʋɣʋ sɩ: Tɩɩ hiki nɑntʋ ntɛ́ nɑ tǝ́ tɔɣɔ? 
Aɑ kɑɩ, yǝlɑɑ tɔɣɔ Icipiti tɑɑ kɛ́ tiinɑ kɛ fɑɑlɑɑ. Nɑ kɑɑmɑ mɑɣɑmɑɣɑ nɑ ɑ nǝɣǝsǝlɛnɑɑ mpɑ pɑ tɔkǝnɑ lɛŋ tɔ, nɑ kɑɑpǝnɑɑ kɛ wɑɑnɩ wɑɑnɩ. 
Amɑ pǝ tɑɑ pʋlʋ fɛɩ cǝnɛ. Mɑnnɑ ɩnǝɣǝlɛ Mɑnnɑ, nɑ tǝ́ tɛŋ tɑɑsɩ. 
Mɑnnɑ ɩnɩ ɩ kɑ nǝɣǝsǝnɑ kɛ́ ɩsɩɩ pee kʋhʋlʋmɛɛ nɑɑlɩ, ɩ wɛ ɩsɩɩ tʋɣʋ nɑkʋlɩ kʋ cǝlǝm. 
Ahoo kɛ cɔlɔʋ kpɑɑkɩ tǝsikile, ɩlɛnɑ Mɑnnɑ hoti. Pǝ nyɑɑlǝɣɩ, ɩlɛnɑ sɑmɑɑ cɔɔ nɑ pɑ́ kuuki, nɑ pɑ́ nɑŋǝɣɩ yɑɑ pɑ́ sɔkɩ, nɑ pɑ́ tǝsǝɣɩ, yɑɑ pɑ́ tʋɣɩ kɑkɑlɑsɩ. Ɩ leleŋ wɛ kɛ ɩsɩɩ nim kɑkɑlɑɣɑ. 
Mpʋɣʋlɛ Ɩsɛɣɛlɩ nyǝ́mɑ kotɑ pɑ tɛɛsɩ nɔnɔɔɔsɩ nɑ pɑ́ kʋntǝɣɩ, nɑ Moisi nɩɩ. Ɩlɛnɑ Tɑcɑɑ pɑ́ɑ́nɑ́ huu. 
Nɑ Moisi lɑŋlɛ wɑkǝlɩ, nɑ ɩ́ pɔɔsɩ Ɩsɔ sɩ: Pepe tɔɔ kɛ́ mɑ nyʋɣʋ sǝpǝnɑ-ŋ, nɑ ń tʋ-m yǝlɑɑ pɑnɛ pɑ pɑɑsǝnɑʋ nɑ ń cɔɔsǝɣɩ-m mpʋ? 
Anɩ pǝ tɑɣɑ mɑ lʋlǝnɑ-wɛ. Nɑ ń tɔŋ sɩ mɑ́ nʋkɩ-wɛ ɩsɩɩ ɑsɔnʋɣʋ nɑ mɑ́ ponɑ-wɛɣɛ tɛtʋ nti n kɑ sɩɩ pɑ cɑɑnɑɑ kɛ nɔɣɔ nɑ tuunɑʋ sɩ, n kɑ́ hɑ-wɛ tɔ. 
Yɑɑ leɣe mɑ kpǝlǝɣɩ nɑntʋ nɑ mɑ́ cɛlɑ sɑmɑɑ ɩnɛ nɑ ɩ́ tɔɣɔ? Mpi tɔ, pɑ wiikinɑ-m sɩ mɑ́ cɛlɑ-wɛɣɛ nɑntʋ nɑ pɑ́ tɔɣɔ. 
Mɑ tike mɑ kɑɑ pǝsɩ pɑ sǝɣǝlɑ, ɑ tɛɛ-m. 
Ye tɑmpɑnɑ sɩ n cɑɑ ń lɑ-m kʋpɑntʋ, pǝ kǝlɑ teu sɩ ń kʋ-m nɑ mpi n kɑ lɑkɩ-m ɩsǝntɔ tɔ. Mɑ́ tɑɑ nɑ mɑ kʋnyɔntɔɣɔlɛ. 
Ntɛnɑ Tɑcɑɑ cɔ Moisi sɩ: Koti yǝlɑɑ mpɑ lɛlɑɑ tʋɣʋnɑ nɑ pɑ́ kɛ́ nyʋɣʋ nyǝ́mɑ tɔɣɔ nɩɩtoso nɑ nɑɑnʋwɑ. Ɩlɛnɑ nyɑnɑ-wɛ ɩ́ kɔɔ ɩ sǝŋ Ɩsɔ cokǝle nɔnɔɣɔ. 
Ɩlɛ mɑɑ tii nɑ mɑ́ nɑ-ŋ tǝ́ yɔɣɔtɩ tǝnɑ, nɑ mɑ́ tʋ-wɛɣɛ nyɑ́ lǝmɑɣɑsǝlɛ. Ɩlɛnɑ pɑ́ sǝnɑ-ŋ nɑ ń tɑɑ sǝɣǝlɩ sɑmɑɑ sǝɣǝlɑ kɛ nyɑ́ tike. 
Ɩlɛnɑ ń tɛlǝsɩ yǝlɑɑ sɩ, ɩ́ tɑɣɑnɩ mǝ tǝɣɩ cele tɔɔ. Mɑɑ hɑ-mɛɣɛ nɑntʋ nɑ ɩ́ tɔɣɔ. Mpi tɔ, mɑ nɩɩ ɩsǝnɑ luluŋ pɩɩ-mɛ, nɑ ɩ́ kʋntǝɣɩ, nɑ ɩ́ tɔŋ sɩ mǝ nɩɩkɑɣɑ leleŋ kɛ Icipiti tɔ. 
Pǝ tɑɣɑ kʋyɑkʋ kʋlʋmʋɣʋ yɑɑ nɑɑlɛ yɑɑ kɑkpɑsɩ yɑɑ nɑɑnʋwɑ tike kɛ ɩ́ kɑ́ tɔɣɔ-tɩ. 
Amɑ ɩsɔtʋ tǝcu kɛ́, hɑlǝnɑ tǝ lɩɩ-mɛɣɛ sɔŋ. Mpi pǝ tɔɔ ɩ́ lɔwɑ Tɑcɑɑ mɑ wei mɑ wɛ mǝ hɛkʋ, nɑ ɩ́ kʋntǝɣɩ mǝ Icipiti tɑɑ lɩɩʋ tɔɔ tɔ. 
Tǝnɑɣɑlɛ Moisi nɔɣɔ tǝkpɑʋ sɩ: Yoolɑɑ pɑnɛ pɑ tɑ sɛkɩ iyisi nɑsǝtoso (600.000). Nɑ ń mɑɣɑsǝɣɩ sɩ n kɑ́ cɛlɑ-wɛɣɛ nɑntʋ kɛ ɩsɔtʋ nɑ? 
Pɑɑ tǝ kʋwɑ tɑ nɑɑŋ, nɑ tɑ heeŋ, nɑ tɑ pǝ́ŋ tǝnɑ. Yɑɑ tǝ kpɑwɑ teŋku tɑɑ tiinɑ tǝnɑ pɩɩ hɑŋǝɣǝnɑ-wɛ. 
Ntɛnɑ Tɑcɑɑ sɩ: Mɑ tomɑ tɑ tɔɔ? N kɑ́ nɑnɑ nyɑ́ ɩsǝpǝle kɛ nɔɔnɔɔ sɩ, pɩɩ lɑ mpʋ yɑɑ pǝ kɑɑ lɑ? 
Ḿpʋ́ɣʋ́ Moisi lɩɩwɑ nɑ ɩ́ tɛlǝsɩ Ɩsɛɣɛlɩ sɑmɑɑ kɛ Tɑcɑɑ kʋyɔɣɔtʋtʋ. Pǝ wɑɑlɩ kɛ́ ɩ kotɑ Ɩsɛɣɛlɩ nyʋɣʋ nyǝ́mɑ nɩɩtoso nɑ nɑɑnʋwɑ, nɑ ɩ́ pɩɩlɩ-wɛ nɑ ɩ cɔɔnɑ Ɩsɔ cokǝle. 
Ɩlɛnɑ Tɑcɑɑ tii ɩsɔŋmʋntʋɣʋ tɑɑ, nɑ ɩ́ yɔɣɔtǝnɑ Moisi, nɑ ɩ́ tʋ́ nyʋɣʋ nyǝ́mɑ mpɛ pɑ tɑɑ kɛ́ Moisi lǝmɑɣɑsǝlɛ. Nɑ pɑ́ sʋʋ yɔɣɔtʋɣʋ ɩsɩɩ Ɩsɔ kʋyɔɣɔtʋtʋ tɛlǝsǝlɑɑ. Ɩlɛ pǝ tɑ leeli kɛ́. 
Amɑ nyʋɣʋ nyǝ́mɑ mpɛ pɑ tɑɑ nɑɑlɛ, Ɩlǝtɑ nɑ Metɑ pɑ tɑ polo Ɩsɔ cokǝle kiŋ. Amɑ tǝsikile tɑɑ kɛ́ pɑ sɑɑlɑɑ. Nɑ Ɩsɔ tʋ́ ɩ lǝmɑɣɑsǝlɛ kɛ pɑ tɑɑ nɑ pɑ́ yɔɣɔtǝɣɩ, ɩsɩɩ Ɩsɔ kʋyɔɣɔtʋtʋ tɛlǝsǝlɑɑ. 
Ntɛnɑ ɩfepu nɔɣɔlʋ ɩ́ kpɑɣɑ ɑsewɑ nɑ ɩ́ polo ɩ́ heeli Moisi kɛ nti Ɩlǝtɑ nɑ Metɑ pɑ lɑkɩ tɔ. 
Mpʋɣʋlɛ Nuŋ pǝyɑlʋ Yosuwee wei ɩ lɑkɑɣɑ Moisi tǝmlɛ kɛ tuu ɩ pǝcɑɑtʋ tɔ, ɩ tɔmɑ sɩ: Mɑ cɛ heeli-wɛ sɩ pɑ́ su. 
Ntɛnɑ Moisi sɩ: N lɑkɩ-m ɩsɛsɛɛmlɛ kɛ́? Hɑlɩ pǝ cɑɣɑ mɑɣɑ ɩsɩɩ Tɑcɑɑ ɩ́ tʋ́ ɩ lǝmɑɣɑsǝlɛ kɛ Ɩsɛɣɛlɩ nyǝ́mɑ tǝnɑ tɑɑ, nɑ pɑ́ lɑ Ɩsɔ kʋyɔɣɔtʋtʋ tɛlǝsǝlɑɑ. 
Ɩlɛnɑ Moisi nɑ Ɩsɛɣɛlɩ nyʋɣʋ nyǝ́mɑ mpɛ pɑ́ mǝlɩ tǝsikile. 
Ḿpʋ́ɣʋ́ Tɑcɑɑ kʋsɑ heelimuɣu nɑ teŋku tɔɔ. Nɑ pǝ́ kɔnɑ lɛɛsɩ tuutuumɑ kɛ tǝsikile hɔɣɔlʋɣʋ, nɑ pǝ́ polo ɩsɩɩ kʋyɑkʋ kʋlʋmʋɣʋ tɔntɛ, nɑ pǝ́ cɔɔ tǝsikile. Nɑ sɩ́ kɑɑ huɣule ɩsɩɩ mɛɛtǝlɩ kʋlʋm. 
Ntɛnɑ sɑmɑɑ kuu-sǝɣɩ kʋyɑkʋ ŋkʋ, nɑ pǝ ɑhoo nɑ pǝ tɛʋ kʋfemuɣu. Pɑɑ wei ɩ kɑ tɔɔsɑ pǝcɔ tɔ, pǝ lɩɩkɩ-ɩ kiloonɑɑ iyisi iyisi kɛ́. Ḿpʋ́ɣʋ́ pɑ lemɑ-sǝɣɩ ilim nɑ pǝ cɔɔnɑ tǝsikile. 
Amɑ Tɑcɑɑ mʋ pɑ́ɑ́nɑ́ nɑ ɩ́ kʋ́ Ɩsɛɣɛlɩ nyǝ́mɑ kɛ ɩsɑɣɑkʋɣʋ, kɛ wɑɑtʋ wei pɑ suukɑɣɑ nɑntʋ kɛ pɑ nɔɔsɩ tɑɑ tɔ. 
Ntɛnɑ pɑ́ hɑ lonte ntɛɣɛ hǝtɛ sɩ Kipǝloti-Tɑɑfɑ. Pǝ hʋwɛɛ ntɛ́ sɩ luluɣu pǝlɑɑʋ nɑ pɑ tɛ tɑɑ. Mpi tɔ, tǝnɑɣɑ pɑ pimɑ yǝlɑɑ mpɑ luluɣu kʋwɑ tɔ. 
Ɩsɛɣɛlɩ nyǝ́mɑ lɩɩ Kipǝloti-Tɑɑfɑ ɩlɛnɑ pɑ́ tɛɛ Hɑselɔtɩ nɑ pɑ́ siki. 
﻿Kʋkɑlʋɣʋ.
12.
Moisi kɑ kpɑɣɑ Kusi ɑlʋ nɔɣɔlʋɣʋ. Ɩlɛnɑ Mɑlǝyɑm nɑ Alɔŋ pɑ́ cɑɣɑnɑ-ɩ ɑkpɑɣɑlɛ ntɛ́ tǝ tɔm. 
Hɑlǝnɑ pɑ́ tɔ́ sɩ: Tɑcɑɑ yɔɣɔtǝɣǝnɑ tɑ́ tɔtɔɣɔ. Pǝ tɑɣɑ Moisi tike kɛ ɩ yɔɣɔtǝɣǝnɑ. Ɩlɛnɑ Ɩsɔ nɑ́ɑ́ nɩɩ-tɩ. 
Amɑ Moisi nɑ́ tɑ́ cɔ nɑtǝlɩ. Mpi tɔ, ɩ kɑ tɛɛwɑ ɑtɛ yǝlɑɑ tǝnɑɣɑ suulu kɛ́. 
Ḿpʋ́ɣʋ́ Tɑcɑɑ yɑɑ ɩ́ nɑ Alɔŋ nɑ Mɑlǝyɑm, nɑ pɑ́ suli cokǝle kiŋ. 
Nɑ ɩ́ tii ɩsɔŋmʋntʋɣʋ tɑɑ kɛ́ cokǝle nɔɣɔ. Nɑ ɩ́ yɑɑ Alɔŋ nɑ Mɑlǝyɑm nɑ pɑ nɑɑlɛ pɑ polo. 
Nɑ Tɑcɑɑ tɔ-wɛ sɩ: Ɩ́ nɩɩ mɑ kʋyɔɣɔtʋtʋ kɛ teu yoo. Ye mɑ kʋyɔɣɔtʋtʋ tɛlǝsǝlʋ ɩ́ wɛ mǝ hɛkʋ mɑ hʋlǝɣɩ-ɩ mɑ tǝɣɩ. Nɑ mɑ́ lɩɩkɩ ɩ tɔɔ nɑ mɑ yɔɣɔtǝɣǝnɑ-ɩ toosee tɑɑ. 
Amɑ mɑ yʋlʋ Moisi nɑ́ nɩɩnɑ-m teu kɛ́, nɑ ɩ́ lɑkɩ ɩ tǝmlɛ kɛ mɑ tǝyɑɣɑ tǝnɑ tɑɑ. 
Mɑ nɑ-ɩ tǝ yɔɣɔtǝɣǝnɑ tǝmɑɣɑ tǝcɛɩcɛɩ. Mɑ hʋlǝɣɩ-ɩ mɑ tɩ nɑ ɩ́ nɑɑkɩ mɑ wɛɛtʋ. Ɩlɛ pepe tɔɔ kɛ́ mǝ tɑ́ nyɑnɑ-ɩ, nɑ hɑlǝnɑ ɩ́ cɑɣɑnɑ-ɩ? 
Ḿpʋ́ɣʋ́ Tɑcɑɑ mʋ pɑ́ɑ́nɑ́ nɑ ɩ́ tɛɛ. 
Wɑɑtʋ wei ɩsɔŋmʋntʋɣʋ kɛɛlɑ cokǝle tɔɔ ɩlɛ, kʋtɔŋ ŋku kʋ pilisiɣi yʋlʋ tɔ kʋ wɑɑsɑ Mɑlǝyɑm tɔɔ kɛlɛ, nɑ ɩ́ hʋlʋmɑɑ tǝloiloi ɩsɩɩ kponkpomʋlʋm. Ḿpʋ́ɣʋ́ Alɔŋ nɑ́ mpʋ. 
Ɩlɛnɑ ɩ́ tɔ Moisi sɩ: Hɑɩ, suulu Tɑcɑɑ, tɑ́ tɔm sǝpɑɣɑ. Ɩlɛ tɑɑ lɛɛtɩ-tʋɣʋ tɑ́ kʋmɛlɛntʋ sɑlǝkɑ. 
Mɑlǝyɑm ɩ́ tɑɑ wɛɛ ɩsɩɩ pǝyɑɣɑ sǝkʋɣʋ kɑ too lotu tɑɑ, nɑ pɑ́ lʋlɩ-kɛ nɑ kɑ tɔnʋɣʋ fetiliɣi ɩsǝnɑ tɔ. 
Tǝnɑɣɑlɛ Moisi wiinɑ Tɑcɑɑ sɩ: Hɑɩ, Tɑcɑɑ, Suulu, wɑɑsɩ. 
Ntɛnɑ Ɩsɔ sɩ: Ye ɩsɩɩ ɩ cɑɑ kɑ tɔwɑ ɩ ɩsɛntɑɑ kɛ́ ntɑɣɑmɑ, pǝ tɑɣɑ kʋyɑkʋ nɑ kʋ ɩsikile kɛ ɩ cɑkɩ fɛɛlɛ tɑɑ? Mpʋ tɔ, pǝ wɛɛ sɩ pɑ́ lǝsɩ-ɩ tǝsikile kɛ kʋyɑkʋ nɑ kʋ ɩsikile kɛ́. Pǝ wɑɑlɩ ɩlɛnɑ pɑ́ tɑɣɑnɩ-ɩ yɑɑʋ. 
Ḿpʋ́ɣʋ́ pɑ lǝsɑ Mɑlǝyɑm kɛ tǝsikile tɑɑ kɛ́ kʋyɑkʋ nɑ kʋ ɩsikile. Pɑ mǝlǝnɑ-ɩ tɔɣɔ Ɩsɛɣɛlɩ nyǝ́mɑ tʋ́ mpɑɑʋ. 
Nɑ pɑ́ polo pɑ siki Pɑlɑŋ wʋlɑɣɑ tɛtʋ tɑɑ. 
﻿Kʋkɑlʋɣʋ.
13.
Ḿpʋ́ɣʋ́ Tɑcɑɑ tɔmɑ Moisi sɩ: 
Lǝsɩ Ɩsɛɣɛlɩ kpekɑ nyʋɣʋ nyǝ́mɑ tɑɑ kɛ́ yʋlʋ yʋlʋ. Nɑ n tili-wɛ nɑ pɑ́ feŋ Kɑnɑɑŋ tɛtʋ nti mɑ hɑɑkɩ-mɛ tɔ. 
Ɩlɛnɑ Moisi kʋsɩ Ɩsɛɣɛlɩ nyʋɣʋ nyǝ́mɑ kɛ Pɑlɑŋ wʋlɑɣɑ tɛtʋ tɑɑ, ɩsɩɩ Tɑcɑɑ kɛɛsʋɣʋ-ɩ tɔ. Nɑ pɑ́ polo Kɑnɑɑŋ tɛtʋ feŋuɣu. 
Feŋlɑɑ mpɛ pɑ kpekɑ nɑ pɑ hǝlɑ ntɔ: Lupɛŋ kpekǝle tɑɑ nyǝŋ ntɛ́ Sɑkuu pǝyɑlʋ Sɑmuwɑ. 
Simiyɔŋ nyǝntɛ tɑɑ nyǝŋ ntɛ́ Holi pǝyɑlʋ Sɑfɑtɩ. 
Yutɑ nyǝntɛ tɑɑ nyǝŋ ntɛ́ Yefune pǝyɑlʋ Kɑlɛpʋ. 
Ɩsɑkɑɑ nyǝntɛ tɑɑ nyǝŋ ntɛ́ Yosɛɛfʋ pǝyɑlʋ Ɩkɑɑlɩ. 
Ɩfǝlɑyim nyǝntɛ tɑɑ nyǝŋ ntɛ́ Nuŋ pǝyɑlʋ Hosee. 
Pɛncɑmɛɛ nyǝntɛ tɑɑ nyǝŋ ntɛ́ Lɑfu pǝyɑlʋ Pɑlǝti. 
Sɑpulɔŋ nyǝntɛ tɑɑ nyǝŋ ntɛ́ Soti pǝyɑlʋ Kɑtǝyɛlɩ. 
Yosɛɛfʋ pǝyɑlʋ Mɑnɑsee nyǝntɛ tɑɑ nyǝŋ ntɛ́ Susi pǝyɑlʋ Kɑtɩ. 
Tɑŋ nyǝntɛ tɑɑ nyǝŋ ntɛ́ Kemɑli pǝyɑlʋ Amiyɛlɩ. 
Asɛɛ nyǝntɛ tɑɑ nyǝŋ ntɛ́ Mikɑyɛɛlɩ pǝyɑlʋ Setuu. 
Nɛfǝtɑli nyǝntɛ tɑɑ nyǝŋ ntɛ́ Fofǝsi pǝyɑlʋ Nɑpi. 
Kɑtɩ nyǝntɛ tɑɑ nyǝŋ ntɛ́ Mɑki pǝyɑlʋ Kuwɛlɩ. 
Mpɑ Moisi tilɑ Kɑnɑɑŋ tɔ pɑ hǝlɑ ntɛ́. Nuŋ pǝyɑlʋ Hosee kɛ Moisi cuɣusɑ hǝtɛ sɩ Yosuwee. 
Ḿpʋ́ɣʋ́ Moisi kʋsɑ-wɛ nɑ ɩ́ heeli-wɛ sɩ: Ɩ́ kpɑɣɑ ilim ntɔɣɔŋ tɔɔ mpɑɑʋ, nɑ ɩ sʋʋ pulɑsɩ hɔɣɔlʋɣʋ tɑɑ. 
Nɑ ɩ feŋ tɛtʋ ntɩ nɑ tǝ yǝlɑɑ kɛ teu, nɑ ɩ́ nɑ pɑ pɑɣɑlɛ nɑ pɑ toŋ tǝnɑɣɑ. 
Nɑ ɩ́ nɑ sɩ pɑ wɛnɑ koloosi ɑcɑlɛɛ yɑɑ pɑ fɛɩnɑ. Nɑ tɛtʋ wɛ mʋsʋŋ yɑɑ tǝ sǝpɑ. Nɑ hɔtʋ wɛɛ yɑɑ tǝ fɛɩ. 
Ɩ́ ponɑ ɑpɑlʋtʋ nɑ ɩ́ kɔnɑ pɑ tɛtʋ kʋlʋlʋm. Wɑɑtʋ ɩnǝɣɩ tɛtʋ ntɩ tǝ tɩɩŋ wei pɑ yɑɑ sɩ lɛsɛŋnɑɑ tɔ ɩ kɑncɑɑlɑɣɑ nyǝ́mɑ pɩɩkɩ. 
Ḿpʋ́ɣʋ́ ɑpɑlɑɑ mpɛ pɑ tɛɛwɑ nɑ pɑ́ feŋ tɛtʋ kɛ pǝ kpɑɣɑʋ Siŋ wʋlɑɣɑ tɛtʋ, hɑlǝnɑ Lehopɩ, kɛ Lepo-Hɑmɑtɩ. 
Ɩlɛnɑ pɑ́ sʋʋ tɛtʋ ntɩ tǝ tɑɑ, nɑ ilim mpǝtǝŋ tɔɔ. Nɑ pɑ́ tɑlɑ Hepǝlɔŋ kɛ Anɑkɩ lʋlʋɣʋ nyǝ́mɑ tookonɑɑ tɛ. Pɑ hǝlɑ ntɛ́, Ahimɑŋ nɑ Sesɑɩ nɑ Tɑlǝmɑyi. Pɑɑ ŋmɑwɑ Hepǝlɔŋ ɩcɑtɛ kɛ́, nɑ pɩɩsɩ nɑɑtosompɔɣɔlɑɣɑ siki, ɩlɛnɑ pɑ́ ŋmɑ́ Sowɑŋ nyǝntɛ kɛ Icipiti tɛtʋ tɑɑ. 
Pɑ tɑlɑ lɛsɛŋ tɛtɛkǝlɛ tɑɑ, ɩlɛnɑ pɑ́ sɛtɩ pǝ tuku, nɑ piliŋɑ, nɑ pɑ́ hɔɣɔlɩ yǝlɑɑ nɑɑlɛ. Nɑ pɑ́ kooli tɩɩŋ wei pɑ yɑɑ sɩ fiki nɑ kǝlenɑɑtɩ tɔ ɩ pee tɔtɔ. 
Ḿpʋ́ɣʋ́ pɑ hɑ tǝnɑ ɩnǝɣɩ hǝtɛ sɩ, lɛsɛŋ tɛtɛkǝlɛ kɛ tuku ŋku Ɩsɛɣɛlɩ nyǝ́mɑ kɑ sɛtɑɑ tɔ kʋ tɔɔ. 
Kʋyɛɛŋ sikɑ nɩɩlɛ, ɩlɛ feŋlɑɑ tɛmɑɣɑlɛ, nɑ pɑ́ mǝlɩ. 
Moisi nɑ Alɔŋ nɑ Ɩsɛɣɛlɩ sɑmɑɑ kiŋ kɛ pɑ mǝlɑ Kɑtɛɛsɩ kɛ Pɑlɑŋ wʋlɑɣɑ tɛtʋ tɑɑ. Nɑ pɑ́ kɛɛsɩ-wɛɣɛ pǝ tǝnɑ mpi pɑ nɑwɑ tɔ pǝ tɔm. Nɑ pɑ́ hʋlɩ-wɛɣɛ tɛtʋ kʋlʋlʋm nɑ pɑ heeli-wɛ sɩ: 
Kʋpɑntʋ nɑ tɔɣɔnɑɣɑ tǝnɑ tɔlɑ tǝ tɑɑ kɛ́ tǝhɔ. Hɑlǝnɑ pɑ́ hʋlɩ-wɛɣɛ tǝ kʋlʋlʋm. 
Amɑ kʋlʋmtʋ kɛ́ sɩ tǝ yǝlɑɑ kɛ́ toŋtʋnɑɑ kɛ́. Nɑ pɑ ŋmɑwɑ koloosi ɑcɑlɛɛ sɔsɔɔnɑ. Hɑlɩ tǝ nɑwɑ tǝ tɑɑ kɛ́ tooko Anɑkɩ lʋlʋɣʋ nyǝ́mɑ. 
Amɑleke nyǝ́mɑ nɑ́ cɑɣɑnɑ ntɛɣɛ ilim mpǝtǝŋ tɔɔ, nɑ Hiti nyǝ́mɑ nɑ Yepusi nyǝ́mɑ nɑ Amolii nyǝ́mɑ kɛ pulɑsɩ hɔɣɔlʋɣʋ. Nɑ Kɑnɑɑŋ nyǝ́mɑ kɛ Metitelɑnee teŋku nɑ Yɑɑtɑnɩ pɔɣɔ nɔɣɔ. 
Ɩsɛɣɛlɩ nyǝ́mɑ cɑɑkɑɣɑ Moisi kɛ kʋntǝnɑʋ. Ɩlɛnɑ Kɑlɛpʋ sumsi-wɛ, nɑ ɩ́ yɔɣɔtǝnɑ tomɑ sɩ: Tǝ́ polo tǝ mʋ tɛtʋ ntɩ, tǝ wɛnɑ pǝ tomɑ. 
Amɑ ɩ tɑɑpɑlɑɑ nɑ́ tɔmɑ sɩ: Tǝ kɑɑ pǝsɩ nɑ tǝ́ kpɑ yǝlɑɑ mpɛ pɑ tɔɔ, pɑ tɛɛ-tʋɣʋ toŋ. 
Tǝnɑɣɑlɛ pɑ sʋʋ kɛɛsʋɣʋ kɛ mpi pɑ nɑwɑ tɛtʋ ntɩ tǝ tɑɑ nɑ pǝ́ lɑ-wɛɣɛ sɔɣɔntʋ tɔ pǝ tɔm sɩ: Tɛtʋ ntɩ tǝ kɛ́ nti tǝ kʋɣɩ tǝ yǝlɑɑ tɔɣɔ. Tǝ tɑɑ yǝlɑɑ kɛ́ tookonɑɑ kɛ́. 
Ɩlɛnɑ pǝ́ tɩɩ kǝlǝnɑ Anɑkɩ lʋlʋɣʋ nyǝ́mɑ. Tɑ́ wɛ ɩsɩɩ tɔɔlɑɑ kɛ pɑ kiŋ kɛ́, nɑ pɛlɛ pɑ́ nyǝnǝɣɩ-tʋɣʋ mpʋ. 
﻿Kʋkɑlʋɣʋ.
14.
Ḿpʋ́ɣʋ́ Ɩsɛɣɛlɩ nyǝ́mɑ mɑpɑ kɑpusi kɛ ɑhoo tǝnɑ. 
Nɑ pɑ́ kʋntǝnɑ Moisi nɑ Alɔŋ, nɑ pɑ́ tɔŋ sɩ: Ye tɩɩ sǝpɑ Icipiti tɛtʋ tɑɑ tǝnɑ, pɩɩ lɑpɑ sɑnɑ. 
Pepe tɔɔ kɛ́ Tɑcɑɑ kɑ́ ponɑ-tʋɣʋ tɛtʋ ntɩ tǝ tɑɑ, nɑ tǝ sɩ yoou tɑɑ. Nɑ kolontunɑɑ kuu tɑ ɑlɑɑ nɑ tɑ piyɑ. Pǝ kǝlɑ teu sɩ tǝ́ mǝlɩ Icipiti. 
Hɑlǝnɑ pɑ́ mɑɣɑsɩ sɩ pɑ kpɑɑkɩ wulɑʋ, nɑ pɑ́ mǝlɩ Icipiti. 
Tǝnɑɣɑlɛ Moisi nɑ Alɔŋ, pɑ hotɑ pɑ nɔɔsɩ tɔɔ kɛ́ Ɩsɛɣɛlɩ nyǝ́mɑ ɩsɛntɑɑ. 
Ḿpʋ́ɣʋ́ feŋlɑɑ tɑɑ nɑɑlɛ, Nuŋ pǝyɑlʋ Yosuwee, nɑ Yefune nyǝŋ Kɑlɛpʋ, pɑ cǝlɑ pɑ wontu nɑ lɑŋwɑkǝllɛ. 
Nɑ pɑ́ tɔ́ sɑmɑɑ sɩ tɛtʋ ntɩ tǝ teu wɛ sɔɣɔntʋ. 
Kʋpɑntʋ nɑ tɔɣɔnɑɣɑ tɔlɑ tǝ tɑɑ kɛ́ tǝhɔ. Ye Tɑcɑɑ lɑŋlɛ hɛɛnɑ-tʋ, ɩ kɑ́ sʋsɩ-tʋɣʋ tǝ tɑɑ kɛ́ nɑ ɩ́ hɑ-tʋɣʋ-tɩ. 
Pǝ tɔɔ tɔ, ɩ́ tɑɑ kpɑ Tɑcɑɑ tɔɔ. Yɑɑ ɩ́ wɛɛnɑ tɛtʋ ntɩ tǝ yǝlɑɑ sɔɣɔntʋ. Pɑ tɩɩŋ kɑ́ lɔ-wɛɣɛ, nɑ tɑ́ɑ́ tǝlǝkɩ-wɛɣɛ tɔm kʋlʋm tɔɔ. Mpi tɔ, tɑ Ɩsɔ wɛ tɑ́ wɑɑlɩ kɛ́. Mpʋ tɔ, tǝ tɑɑ nyɑnɑ-wɛ. 
Ḿpʋ́ɣʋ́ sɑmɑɑ yɔɣɔtɑɑ sɩ pɑ́ kʋ-wɛ nɑ pɛɛ. Tǝnɑɣɑ Tɑcɑɑ teeli nɑ́ pɑ ɩsɛntɑɑ kɛ́ kpɑkpɑɑ kɛ cokǝle tɔɔ. 
Ḿpʋ́ɣʋ́ Tɑcɑɑ tɔmɑ Moisi sɩ: Mɑ hʋlɑ Ɩsɛɣɛlɩ nyǝ́mɑ nɑ yɑɑsinɑɑ pɑɣɑlɛ ntɛ́ mɑ toŋ. Pɑɑ nɑ mpʋ pɑ tɔŋnɑ-m kisuɣu. Pɑɑ lɑkɩ-m nɑɑni. Ɩlɛ pɑɑ lɑɣɑsɩ? 
Mɑɑ kpiisi-wɛ nɑ yʋlʋkʋsʋkʋ. Ɩlɛnɑ mɑ́ lɑ́ nɑ Moisi lʋlɩ nɑ ɩ́ pǝsɩ piitim sɔsɔɔm nɑ toŋ nyǝm, nɑ pǝ́ kǝlɩ Ɩsɛɣɛlɩ nyǝ́mɑ. 
Ntɛnɑ Moisi sɩ Icipiti nyǝ́mɑ cɛkǝnɑɑ sɩ, nyɑ́ toŋ kɛ n lǝsǝnɑ Ɩsɛɣɛlɩ nyǝ́mɑ kɛ pɑ tɛtʋ tɑɑ. 
Pɑ kɑɑ lɑŋ-tǝɣɩ tɑɣɑsʋɣʋ kɛ tɛtʋ tǝnɛ tǝ nyǝ́mɑ. Pɛlɛ pɑ nyǝ́mɑ sɩ n wɛ tɑ́ wɑɑlɩ kɛ́, nɑ ń hʋlǝɣɩ-tʋɣʋ nyɑ́ tɩ. Nɑ tǝ́ nɑɑkɩ nyɑ́ tǝmɑ nɑ ń kentiɣi tɑ́ tɔɔ. Mpi tɔ, n wɛ tɑ́ nɔɣɔ tɔɔ kɛ́ ɩsɔŋmʋntʋɣʋ tɑɑ kɛ́, nɑ ɑhoo ɩlɛnɑ ń wɛɛ ɩsɔŋmʋntʋɣʋ ŋku kʋ mʋɣɩ kɔkɔ tɔ kʋ tɑɑ. 
Ye nɔɔnɔɔ n kpiisɑ-tʋɣʋ tɔm kʋlʋm, piitimnɑɑ mpɑ pɑ nɩɩwɑ pǝ tǝnɑ mpi n lɑpɑ tɔ, pɑɑ tɔ sɩ, 
n kpisɑ nyɑ́ yǝlɑɑ ponɑʋ kɛ tɛtʋ kʋpɑntʋ tɑɑ, ɩsɩɩ n kɑ sɩɩʋ tɔ. Pǝ tɔɔ kɛ́ n kʋ-wɛɣɛ wʋlɑɣɑ tɛtʋ tɑɑ. 
Ɩlɛ hɑɩ, Tɑcɑɑ, mɑ wiikinɑ-ŋ sɩ ń hʋlɩ nyɑ́ toŋ nɑ ń lɑ́ ɩsɩɩ n kɑ yɔɣɔtʋɣʋ tɔ sɩ: 
Mɑɣɑlɛ Tɑcɑɑ, mɑ wɛnɑ suulu kɛ́ nɑ mɑ kʋpɑntʋ fɛɩ tǝnɑɣɑ. Mɑ wiiki ɩsɑɣɑlɑtɑɑ nɑ kpɛɛnlɑɑ. Amɑ mɑɑ hɑɑkɩ tɑsǝkǝlɛ tʋ kɛ tɑmpɑnɑ. Mɑ hɔŋ ɑsɑɣɑɑ ŋkpɑŋŋ kɛ́ nɑ mɑ́ kpɛnnɑ pɑ lʋlʋŋ loosi tooso yɑɑ liɣiti nyǝŋkɑ. 
Tɑcɑɑ nyɑ́ kʋpɑntʋ tɔɔwɑ sɔsɔm. Wii nyɑ́ yǝlɑɑ, ɩsɩɩ too n lǝsʋɣʋ-tʋɣʋ Icipiti nɑ n lɑkɩ tɔ. 
Mpʋɣʋlɛ Ɩsɔ nɔɣɔ tǝkpɑʋ sɩ: Mɑɑ wii-mɛ, ɩsɩɩ n sǝlǝmʋɣʋ tɔ. 
Pɑɑ nɑ mpʋ timpi mɑ kɛ́ weesuɣu tʋ, nɑ mɑ teeli su tɛtʋ tǝnɑ tɔ, mɑ tuukinɑ mɑ tɩ sɩ, 
mǝ tɑɑ nɔɣɔlʋ kɑɑ sʋʋ tɛtʋ ntɩ tǝ tɑɑ. Pǝ tɑɣɑ pʋlʋ, ɩ́ nɑwɑ mɑ teeli nɑ mɑ tǝmɑ sɔsɔɔnɑ nnɑ mɑ lɑpɑ Icipiti nɑ wʋlɑɣɑ tɛtʋ tɑɑ cǝnɛ tɔ. Pɑɑ nɑ mpʋ ɩ́ tɔŋɑ-m mɑɣɑsʋɣʋ sɩ, ɩ́ nɑɑkɩ mɑ wɑɑlɩ. Pǝyele ɩ́ɩ́ nɩɩkǝnɑ-m. Pǝ tɔɔ kɛ́ mǝ tɑɑ nɔɣɔlʋ kɑɑ keesi tɛtʋ nti mɑɑ sɩɩwɑ sɩ mɑɑ hɑ mǝ cɑɑnɑɑ tɔ. Mpi tɔ, mǝ tǝnɑ ɩ́ lɔnɑ-m. 
Amɑ mɑ tǝmlɛ tʋ Kɑlɛpʋ nɑ́ wɛnɑ lǝmɑɣɑsǝlɛ kʋpɑntɛ. Ɩ tɑ lɔ mɑ tɔm. Ɩ kɑ́ sʋʋ tɛtʋ nti ɩ feŋɑɑ tɔ tǝ tɑɑ. Mɑɑ hɑ-tǝɣɩ ɩ lʋlʋɣʋ nyǝ́mɑ. 
Amɑleke nɑ Kɑnɑɑŋ nyǝ́mɑ wɛnnɑ tɛtɛkǝlɛ tɑɑ. Pǝ tɔɔ tɔ, cele ɩ́ mǝlɩ mǝ nɔɔhɛɛ tɔɔ nɑ ɩ́ fɑɣɑnɑ wʋlɑɣɑ tɛtʋ tɑɑ kɛ sǝsǝncɑɑsɩ teŋku tɔɔ. 
Ḿpʋ́ɣʋ́ Tɑcɑɑ tɑsɑ Moisi nɑ Alɔŋ kɛ heeluɣu tɔtɔ sɩ: 
Mɑ nɩɩwɑ Ɩsɛɣɛlɩ nyǝ́mɑ kʋntǝɣǝnɑ-m. Yǝlɑɑ kɑtɛ nyǝ́mɑ mɛ ɩ́ kɑɑ hɛɛsɩ pǝ lɑpʋ. 
Ɩ́ tɛlǝsɩ-wɛ sɩ, mɑ kɛ́ weesuɣu tʋ kɛ́. Mɑ tuukinɑ mɑ tɩ sɩ mɑɑ lɑ-mɛ ɩsɩɩ ɩ́ yɔɣɔtɑɑ tɔ. 
Amɑ mǝ tǝnɑ mpɑ pɑ kɑlɑɑ nɑ ɩ́ wɛnɑ ɩsɩɩ pɩɩsɩ hiu nɑ wɑɑlɩ tɔ, ɩ́ kɑ́ sɩ. Mpi pǝ tɔɔ ɩ́ kʋntǝɣǝnɑ-m tɔ. 
Kɑlɛpʋ nɑ Yosuwee pɑ pɑɑsi, nɔɣɔlʋ kɑɑ sʋʋ tɛtʋ nti mɑɑ tuuwɑ sɩ mɑɑ hɑ mǝ cɑɑnɑɑ tɔ tǝ tɑɑ. 
Ye pǝ kɑɑsɑ mǝ piyɑ mpɑ ɩ tɔŋɑɣɑ sɩ kolontunɑɑ kɑ́ kuu tɔ. Pɛlɛ pɑɑ tɔɣɔnɑ tɛtʋ nti ɩ footɑɑ tɔ. 
Pɩɩsɩ nɩɩlɛ tǝcu kɛ́ mǝ pǝyɑlɑɑ kɑ́ pɑɑsǝnɑ pɑ kɑlǝkǝŋ. Nɑ pɑ́ tɔɣɔ mǝ kɑɑnɩɩtʋ sɑlǝkɑ tɔtɔ. Amɑ wʋlɑɣɑ tɛtʋ tɑɑ cǝnɛɣɛ mǝ looŋɑ tǝnɑ kɑ́ sɩ. 
Kʋyɛɛŋ nɩɩlɛ kɛ ɩ́ feŋɑ tɛtʋ. Ɩlɛ pɩɩsɩ nɩɩlɛ kɛ ɩ́ kɑ́ tɔɣɔ mǝ ɩsɑɣɑtʋ sɑlǝkɑ. Pǝ lɩɩwɑ ɩsɩɩ kʋyɑkʋ kʋlʋmʋɣʋ pǝnɑɣɑ kʋlʋmɑɣɑ ntɛ́. Wɑɑtʋ ɩnǝɣɩ ɩ́ kɑ́ cɛkǝnɑ mpi mɑ tɔɔ kʋlʋɣʋ hʋlǝɣɩ tɔ. 
Ɩsǝnɑ mɑ yɔɣɔtɑɑ tɔ, ḿpʋ́ɣʋ́ mɑɑ lɑ lɑŋkpɩɩsǝŋ nyǝ́mɑ mɛ. Mpi tɔ ɩ́ kʋlɑ mɑ tɔɔ. Ɩsɩɩ mǝ nɔɣɔ nɑ mǝ sukɑ ɩ sǝpɑ wʋlɑɣɑ tɛtʋ tɑɑ cǝnɛ. 
Mpɑ ɩnɩ Moisi kɑ tilɑ tɛtʋ feŋuɣu nɑ pɑ́ footi-tɩ, nɑ pɑ́ yele nɑ sɑmɑɑ kʋntǝɣǝnɑ-m tɔ, 
Tɑcɑɑ kʋ-wɛɣɛ kpɑkpɑɑ nɑ wɑhɑlɑ kɛ pǝ tɔɔ kɛ́. 
Yosuwee nɑ Kɑlɛpʋ pɑ tike pɑ tɑ sǝnɑ yǝlɑɑ mpɑ pɑ polɑ tɛtʋ feŋuɣu tɔ pɑ tɑɑ. 
Ḿpʋ́ɣʋ́ Moisi kɛɛsɑ Ɩsɛɣɛlɩ nyǝ́mɑ kɛ tɔm ntɩ. Nɑ pɑ lɑŋɑ wɑkǝlɩ tǝtɔɣɔtɔɣɔ. 
Pǝ tɔɔ kɛ́ pǝ femɑ tɑnɑŋ tǝhulu, nɑ pɑ́ pukinɑ pulɑsɩ hɔɣɔlʋɣʋ, nɑ pɑ́ tɔŋ sɩ: Tɑ́ tɔm sǝpɑ. Ɩlɛ pǝnɛntɛ tɑ́ sɔɔlʋ pɩɩwɑ sɩ tǝ polo timpi Tɑcɑɑ hʋlɑ-tʋ tɔ. 
Ntɛnɑ Moisi sɩ: Pepe tɔɔ kɛ́ ɩ́ kisiɣi Tɑcɑɑ kʋsǝsɩɩtʋ, ɩ́ kɑɑ wɑɑ. 
Ɩ fɛɩ mǝ wɑɑlɩ yoo. Ɩlɛ ɩ tɑɑ nɔkɩ pote sɩ ɩ́ yookinɑ mǝ kolontunɑɑ. 
Amɑleke nɑ Kɑnɑɑŋ yoolɑɑ ntɛ́ mǝ nɔɣɔ tɔɔ tǝnɑ. Pɛlɛ pɑɑ kpiisi-mɛɣɛ. Timpi ɩ kisɑ Tɑcɑɑ tɔ, ɩ́lɛ́ ɩ kɑɑ wɛɛ mǝ wɑɑlɩ. 
Ḿpʋ́ɣʋ́ pɑ lɑpɑ kɑŋkɑnɑ sɩ pɑ kpɑɑkɩ pʋɣʋ hɔɣɔlʋɣʋ. Amɑ Moisi nɑ Tɑcɑɑ nɔɣɔ pɛɛlʋɣʋ ɑtɑkɑɑ pɑ sɑɑlɑ tǝsikile. 
Tǝnɑɣɑ Amɑleke nɑ Kɑnɑɑŋ yoolɑɑ mpɑ pɑɑ wɛ pɔɔŋ tɑɑ tǝnɑ tɔ, pɑ tiiwɑ nɑ pɑ́ tɔɣɔnɩ-wɛ nɑ pɑ́ kʋ-wɛ, hɑlǝnɑ Hoomɑ. 
﻿Kʋkɑlʋɣʋ.
15.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, wɑɑtʋ wei ɩ́ kɑ́ sʋʋ tɛtʋ nti mɑ hɑɑkɩ-mɛ tɔ, tǝ tɑɑ sɩ ɩ́ cɑkɩ tɔ, 
ye ɩ́ lɑkɩ kɔtɑsɩ nsi kɔkɔ lusɑ sɩ tǝnɑ tɔ yɑɑ ciikuɣu nyǝnsɩ yɑɑ nɔɣɔ sɩɩʋ nyǝnsɩ. Yɑɑ luɣu kʋlʋmʋɣʋ nyǝnsɩ yɑɑ ɑcimɑ nyǝnsɩ. Nɑʋ yɑɑ heu yɑɑ pǝ́ŋ́ kɛ ɩ́ kɑ́ lɑnɑ pǝ kɔtɑɣɑ. Nɑ mɑ lɑŋlɛ hɛɛnɑ pǝ sɔɔsʋŋ. 
Ye wei ɩ kɔnɑ ɩ kpǝntɛ, ɩ kɑ́ tǝnɩ tǝ tɔɔ kɛ́ tɔɣɔnɑɣɑ kɔtɑɣɑ. Ɩsɩɩ mʋlʋm mpi pɑ nuɣutinɑ nim liitili kʋlʋm nɑ titite tɔɣɔ kiloonɑɑ tooso. 
Nɑ ɩ́ liisi sʋlʋm kɛ liitili kʋlʋm nɑ titite kɛ pɑɑ ɩwǝyɑɣɑ ŋkɑ kɑ kɔtɑɣɑ ŋkɑ kɔkɔ lusɑ kɑ tǝnɑ tɔ, yɑɑ ciikuɣu nyǝŋkɑ tɔɔ. 
Ye pǝ kɛ́ ɩwɑɑʋ, ɩlɛ ɩ́ sɔɔsɩ mʋlʋm mpi pɑ nuɣutinɑ nim liitilinɑɑ nɑɑlɛ tɔɣɔ kiloonɑɑ nɑɑtoso. 
Nɑ sʋlʋm kɛ liitilinɑɑ nɑɑlɛ, nɑ Tɑcɑɑ lɑŋlɛ hɛɛnɑ pǝ sɔɔsʋŋ. 
Ye ɩsɩɩ nɑʋ kɛ ɩ́ lɑkɩ-m kɔtɑɣɑ ŋkɑ kɔkɔ lusɑ kɑ tǝnɑ tɔ, yɑɑ ciikuɣu nyǝŋkɑ, yɑɑ nɔɣɔ sɩɩʋ nyǝŋkɑ. 
Ɩ́ tǝnɩ kpǝntɛ tɔɔ kɛ́ mʋlʋm mpi pɑ nuɣutinɑ nim liitilinɑɑ tooso, tɔɣɔ kiloonɑɑ pɔɣɔlɑɣɑfɛɩ nɑɑnʋwɑ. 
Nɑ sʋlʋm kɛ liitilinɑɑ tooso, nɑ Tɑcɑɑ lɑŋlɛ hɛɛnɑ pǝ sɔɔsʋŋ. 
Ye ɩ́ lɑkɩ nɑʋ yɑɑ ɩwɑɑʋ yɑɑ ɩwǝyɑɣɑ yɑɑ pinɑɣɑ kɛ kɔtɑɣɑ, ḿpʋ́ɣʋ́ ɩ́ kɑ́ lɑ. 
Pɑɑ tɔlɑ ɩsǝnɑɣɑ ɩ́ kɑ́ lɑ kɔtɑɣɑ. Ɩ́ kɑ́ tǝnɩ pɑɑ nte tǝ tɔɔ kɛ́ ḿpʋ́ɣʋ́. 
Yɑɑsi ɩnǝɣɩ Ɩsɛɣɛlɩ nyǝ́mɑ mɛ ɩ́ kɑ́ tǝŋ nɑ ɩ́ lɑkɩ kɔtɑsɩ sɔɔsʋŋ nyǝnsɩ. Nɑ pǝ́ kpɛnnɑ mǝ tɛtʋ tɑɑ cɑɣɑlɑɑ tǝnɑ. Mpɑ pɑ leelɑɑ nɑ mpɑ pɑ tɑ leeli tɔ. 
Kʋsǝsɩɩtʋ kʋlʋmtʋ ntǝɣɩ Ɩsɛɣɛlɩ nyǝ́mɑ nɑ cɑɣɑlɑɑ ɩ́ kɑ tɔkɩ teitei, nɑ pǝ́ polo mǝ piyɑ piyɑ. Tɑcɑɑ mɑ́ mɑɑ fɑɣɑsǝɣɩ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, ye wɑɑtʋ wei ɩ́ tɑlɑ tɛtʋ nti tǝ tɑɑ mɑ pukinɑ-mɛ tɔ, 
ɩlɛ ɩ́ kpɑɣɑ tǝ tɔɣɔnɑɣɑ nɑ ɩ́ lɑ-m kɔtɑɣɑ. Ɩlɛnɑ pǝ́cɔ́ ɩ́ tɔɣɔ. 
Ɩlɛnɑ ɩ́ cosi mǝ kɑncɑɑlɑɣɑ somtu tɑɑ nɑ ɩ́ tʋ́ kɑkɑlɑɣɑ. Nɑ ɩ́ kpɑɑsɩ-m-kɛ nɑ ɩsɔ, ɩsɩɩ pɑ lɑkʋɣʋ kɑncɑɑlɑɣɑ pee wenɑ pɑ mɑpɑ tɔ. 
Nɑ ɩ́ lɑ-m kɔtɑɣɑ kɛ pǝ kɑkɑlɑɣɑ kɑncɑɑlɑɣɑ nyǝŋkɑ. Ɩ́ kɑ́ tɔkɩ kʋsǝsɩɩtʋ tǝnɛɣɛ tɑm tɔɔ kɛ́. 
Ḿpʋ́ɣʋ́ Moisi tɔmɑ sɩ: Ye kʋyɑkʋ nɑkʋlɩ pǝ yʋkǝnɑ mɛ, yɑɑ mǝ piyɑ piyɑ kɛ wɑɑtʋ nɔɣɔlʋ, ɩlɛnɑ pʋntʋ yɔkɩ kʋsǝsɩɩtʋ nti mɑ tɛlǝsɑ-mɛ ɩsǝntɔ tɔ tǝ tɑɑ nɑtǝlɩ, ɩlɛ ɩ́ tɑɣɑnɩ-tɩ nɑ kɔtɑɣɑ. 
Ye pǝ kɛ́ ɩsɑɣɑtʋ nti tǝ yʋkǝnɑ yʋlʋ tɔ nɑ sɑmɑɑ tɑ nyɩ pǝ tɔm, ɩlɛ ɩ́ cɑɑ lɑtǝcɛ nɑ ɩ́ lɑ-m kɔtɑɣɑ sɔɔsʋŋ nyǝŋkɑ ŋkɑ kɔkɔ lusɑ kɑ tǝnɑ tɔ. Nɑ ɩ́ tǝnɩ kɑ tɔɔ kɛ́ mʋlʋm, nɑ sʋlʋm, nɑ ɩsɑɣɑtʋ hɩɩsʋɣʋ kɔtɑɣɑ pǝŋtʋlʋɣʋ. 
Kɔtʋlʋ kɑ́ lɑ ɩsɑɣɑtʋ hɩɩsʋɣʋ kɔtɑɣɑ kɛ Ɩsɛɣɛlɩ nyǝ́mɑ tǝnɑ, nɑ pǝ́ hɩɩsɩ mǝ ɩsɑɣɑtʋ. Mpi tɔ, pǝ kɛ́ ɩsɑɣɑtʋ nti tǝ yʋkǝnɑ-mɛ tɔɣɔ. Nɑ pǝ tɔɔ kɛ́ ɩ́ kɔnɑ-m kɔtɑɣɑ ŋkɑ kɔkɔ lusɑ kɑ tǝnɑ tɔ. Nɑ ɩsɑɣɑtʋ hɩɩsʋɣʋ nyǝŋkɑ. 
Pɩɩ hɩɩsɩ Ɩsɛɣɛlɩ nyǝ́mɑ tǝnɑ ɩsɑɣɑtʋ kɛ. Nɑ cɑɣɑlɑɑ mpɑ pɑ wɛ mǝ hɛkʋ tɔ pɛlɛ pɑ nyǝntʋ. Mpi tɔ, pǝ kɛ ɩsɑɣɑtʋ nti tǝ yʋkǝnɑ-mɛ tɔɣɔ. 
Ye yʋlʋ kʋlʋm kɛ pǝ yʋkǝnɑɑ nɑ ɩ́ lɑ ɩsɑɣɑtʋ, ɩlɛ pǝnɑɣɑ kʋlʋmɑɣɑ pǝ́ŋ́ kɛ ɩ kɑ́ kɔtǝnɑ. 
Ɩlɛnɑ kɔtʋlʋ lɑ ɩsɑɣɑtʋ hɩɩsʋɣʋ kɔtɑɣɑ, kɛ wei ɩnɩ pǝ yʋkǝnɑɑ nɑ ɩ́ lɑ́ ɩsɑɣɑtʋ kɛ mpʋ tɔ. Ɩ tɛŋ mpʋ ɩlɛnɑ ɩ ɩsɑɣɑtʋ hɩɩsɩ. 
Pɑɑ Ɩsɛɣɛlɩ tʋ yɑɑ cɑɣɑlʋ kɛ pǝ yʋkǝnɑɑ nɑ ɩ́ pǝntɩ, kʋsǝsɩɩtʋ kʋlʋmtʋ tǝnɛ ɩnǝɣɩ ɩ́ kɑ́ tɔ́kɩ. 
Amɑ ye Ɩsɛɣɛlɩ tʋ yɑɑ cɑɣɑlʋ pǝntǝnɑ tǝfɑɑ, ɩsɩɩ pɑ kpiisɑ-ɩ tɛtʋ tɑɑ. 
Ɩ nyʋɣʋ tɑɑ kɛ́ ɩ kpiisuɣu kɑ́ mǝlɩ. Mpi tɔ, ɩ footɑ Tɑcɑɑ tɔm, nɑ ɩ́ wɑkǝlɩ ɩ kʋtʋtʋtʋ. 
Ḿpʋ́ɣʋ́ wɑɑtʋ wei Ɩsɛɣɛlɩ nyǝ́mɑ tɑlɑ wʋlɑɣɑ tɛtʋ tɑɑ, ɩlɛnɑ kʋyɑkʋ nɑkʋlɩ pɑ́ kpǝlɩ pɑ tɑɑ nɔɣɔlʋ nɑ ɩ́ cɑɑkɩ tɑɑsɩ kɛ kʋyɑkʋ kʋhɛɛsʋɣʋ wule. 
Ɩlɛnɑ pɑ́ ponɑ-ɩ Moisi nɑ Alɔŋ nɑ sɑmɑɑ tǝnɑ kiŋ. 
Nɑ pɑ́ sɩɩ-ɩ nɑ pɑ́ tɑŋɑ nti Ɩsɔ kɑ heeli-wɛ sɩ pɑ́ lɑnɑ-ɩ tɔ. 
Ntɛnɑ Tɑcɑɑ heeli Moisi sɩ: Pǝ wɛɛ sɩ sɑmɑɑ tǝnɑ ɩ́ kʋ́ pʋntʋ ɩnǝɣɩ nɑ pɛɛ, kɛ tǝsikile wɑɑlɩ. 
Kɛlɛnɑ pɑ́ lɩɩnɑ-ɩ nɑ pɑ́ kʋ-ɩ nɑ pɛɛ, ɩsɩɩ Tɑcɑɑ kɑ heeluɣu Moisi tɔ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, mǝ nɑ mǝ lʋlʋŋ nyǝ́mɑ ɩ́ kɑ́ kɔɔkɩ mǝ tokonɑɑ sɔsɑɑ ntompee kɛ ɑtʋɣʋsɑ kɛ́, nɑ ɩ tɑmsǝɣɩ-yɛɣɛ ɑkpɑɑyɑlɑ kponkpontu. 
Ntǝɣɩ ɩ́ kɑ́ nyǝnǝɣɩ nɑ ɩ́ tɔɔsǝɣɩ mɑ kʋsǝsɩɩtʋ tɔɔ, nɑ ɩ tɔkǝɣɩ-tɩ. Ɩlɛ ɩ kɑɑ nyɩɩlɩ tɩɩŋ wɑɑnɩ wɑɑnɩ lɑɑʋ kɛ mǝ hʋwɛɛ w tɑɑ. Tǝnɑɣɑ ɩ́ kɑ́ hʋlǝnɑ sɩ ɩ́ kɛ́ mɑ nyǝ́mɑ. 
Mɑɣɑlɛ Tɑcɑɑ mǝ Ɩsɔ, mɑ lǝsǝnɑ-mɛɣɛ Icipiti tɛtʋ tɑɑ sɩ mɑ́ wɛɛ mǝ Ɩsɔ. 
﻿Kʋkɑlʋɣʋ.
16.
Ḿpʋ́ɣʋ́ Lefii kpekǝle tʋ Kehɑtɩ lʋlʋɣʋ tʋ Ɩsɑɑ pǝyɑlʋ Kolee tʋsɑ Lupɛŋ nyǝ́mɑ tooso. Ɩliyɑpɩ pǝyɑlɑɑ Tɑtɑŋ, nɑ Apilɑm, nɑ Pelee pǝyɑlʋ Oŋ nɑ pǝ́ sɔɔsǝnɑ Ɩsɛɣɛlɩ nyǝ́mɑ kʋpɑɣɑlɑɑ mpɑ pɑ hǝlɑ yɑɑwɑ nɑ pɑ́ kotiɣi kotuŋ tɔɣɔ ŋmʋnʋɣʋ nɑ nɩɩlɛ nɑ nɑɑnʋwɑ (250) nɑ pɑ́ kʋlɩ Moisi tɔɔ. 
Ɩlɛnɑ pɑ kotinɑ Moisi nɑ Alɔŋ nɑ pɑ koo-wɛ sɩ: Wooo, mǝ nyǝntʋ nɑ́ wɔpɑ. Sɑmɑɑ tǝnɑ kɛ́ Tɑcɑɑ nyǝ́mɑ kɛ́, nɑ ɩ́ wɛ pɑ wɑɑlɩ. Ɩlɛ pepe tɔɔ kɛ́ mǝ hɔŋ mǝ tɩ sɩ ɩ́ tɛɛ lɛlɑɑ? 
Moisi nɩɩ mpʋ, ɩlɛnɑ ɩ́ hoti ɩ ɩsɛntɔɔ. 
Nɑ ɩ́ tɔ́ Kolee nɑ ɩ wɑɑlɩ nyǝ́mɑ sɩ: Cele tɑnɑŋ Tɑcɑɑ kɑ́ hʋ́lɩ́ mpɑ pɑ kɛ́ ɩ nyǝ́mɑ tɔ. Nɑ ɩ́ yele nɑ ɩ kʋlǝsɑɑ kpǝtǝnɑ-ɩ. 
Mpʋ tɔ, Kolee, nyɑnɑ nyɑ́ wɑɑlɩ nyǝ́mɑ ɩ́ kpɑɣɑ cofolonɑɑ. 
Ɩ́ tʋ́ pɑ tɑɑ kɛ́ mɑmɑlɑ nɑ ɩ́ wɔ Tɑcɑɑ kɛ tulɑɑlʋ. Ɩlɛ tɩɩ nɑ́ wei ɩ́ kɑ́ lǝsɩ sɩ ɩ kɛ́ ɩ nyǝŋ tɔ. Amɑ Lefii piyɑ mɛ mǝ nyǝntʋ wɔpǝnɑ. 
Ḿpʋ́ɣʋ́ Moisi heelɑ Kolee tɔtɔ sɩ: Lefii nyǝ́mɑ mɛ ɩ́ nɩɩ yoo. 
Ɩsǝnɑ Tɑcɑɑ lǝsɑ-mɛɣɛ Ɩsɛɣɛlɩ nyǝ́mɑ tɑɑ sɩ, ɩ́ kpǝtǝnɑ-ɩ, nɑ ɩ́ pɑɑsǝnɑ ɩ tǝcɑɣɑlɛ nɑŋŋ nyǝntɛ, nɑ ɩ́ sɛɛkǝnɑ-wɛɣɛ Ɩsɔ tɔ, pǝ tɑ tɔɔ mɛ? 
Kolee, Tɑcɑɑ tʋnɑ nyɑnɑ nyɑ́ tɛɛtʋnɑɑ kɛ tǝmlɛ. Ɩlɛnɑ mɩɩ pɛɛkǝɣɩ sɩ pɑ́ sɔɔsɩ-mɛɣɛ kɔtǝlɑɑ nyǝnɑ. 
Ɩlɛ Tɑcɑɑ tɔɔ kɛ́ ɩ́ kʋlǝɣɩ, pǝ tɑɣɑ Alɔŋ. Ɩ́lɛ́ ɩ tɑ kɛ pʋlʋ. 
Ḿpʋ́ɣʋ́ Moisi tilɑɑ sɩ pɑ́ yɑɑ Tɑtɑŋ nɑ Apilɑm. Ɩlɛnɑ pɑ́ kisi pote nɑ pɑ́ tɔ sɩ: 
N lǝsɑ-tʋɣʋ tɛtʋ nti tǝ tɑɑ kʋpɑntʋ nɑ tɔɣɔnɑɣɑ tɔlɑ yem tǝhɔ tɔ, nɑ ń kɔnɑ-tʋɣʋ wʋlɑɣɑ tɛtʋ tɑɑ. Pɑɑ nɑ mpʋ, pǝ tɑ tɔɔ-ŋ nɑ ń cɑɑ sɩ tǝ́ nyǝnǝɣɩ-ŋ tɑ́ wulɑʋ. 
Anɩ kʋpɑntʋ nɑ tɔɣɔnɑɣɑ tɑ tɔlɩ cǝnɛ. Pǝ́cɔ́ n tɑ tɑlɑ-tʋɣʋ pɑɑ wei nɑ ɩ tɛtʋ, nɑ lɛsɛŋ tɑwɑ. Tɑɑ nyǝnɩ-tʋɣʋ yʋlʋmɑɑ, tɩɩ puki. 
Ḿpʋ́ɣʋ́ pɑ́ɑ́nɑ́ huu Moisi tɑɑ, nɑ pɑ tɔm ntɩ. Ɩlɛnɑ ɩ́ heeli Tɑcɑɑ sɩ: Tɑɑ tɑsɑ pɑ kɔtɑsɩ kɛ mʋɣʋ. Mɑ tɑ ŋmɑkǝlǝtɑ pɑ tɑɑ nɔɣɔlʋ. Pǝyele mɑ tɑ mʋtɑ pɑ tɑɑ nɔɣɔlʋ kpɑŋɑɣɑ. 
Ḿpʋ́ɣʋ́ Moisi tɔmɑ Kolee sɩ: Cele tɑnɑŋ, nyɑnɑ nyɑ́ wɑɑlɩ nyǝ́mɑ ɩ kɔɔ Tɑcɑɑ ɩsɛntɑɑ, nɑ Alɔŋ tɔtɔ. 
Ɩlɛnɑ ɩ́ nɑ pɑ ŋmʋnʋɣʋ nɑ nɩɩlɛ nɑ nɑɑnʋwɑ (250) pɑ́ kpɑɣɑ cofolonɑɑ, nɑ pɑ́ wɔ Tɑcɑɑ kɛ tulɑɑlʋ. 
Kolee nɑ ɩ nyǝ́mɑ pɑ́ tɛŋ mpʋ, ɩlɛnɑ pɑ́ tuusi nɑ pɑ́ sǝŋ Ɩsɔ cokǝle nɔnɔɣɔ. Nɑ Moisi nɑ Alɔŋ pɛlɛ pɑ́ polo tɔtɔ. 
Ntɛnɑ Kolee sɔɔsɩ Ɩsɛɣɛlɩ sɑmɑɑ tǝnɑɣɑ ɩ tɔɔ kɛ́ Ɩsɔ cokǝle nɔnɔɣɔ. Ḿpʋ́ɣʋ́ Tɑcɑɑ teeli nɑ́ pɑ tɔɔ. 
Ɩlɛnɑ Ɩsɔ tɔ́ Moisi nɑ Alɔŋ sɩ: 
Ɩ́ hɑtǝlǝnɑ-wɛ, mɑ cɑɑ-wɛɣɛ kpiisuɣu kɛ tɔm kʋlʋm tɔɔ kɛ́. 
Tǝnɑɣɑlɛ Moisi nɑ Alɔŋ pɑ hotɑ pɑ nɔɔsɩ tɔɔ kɛ́ kpɑkpɑɑ. Nɑ pɑ́ mɑ́ kɑpukɑ sɩ: Hɑɩ, yǝlɑɑ tǝnɑ ŋmɑlʋ Ɩsɔ. Kʋlʋm wɑkǝlɑɑ, ɩlɛnɑ ń mʋɣɩ sɑmɑɑ tǝnɑ nɑ pɑ́ɑ́nɑ́ nɑ? 
Ntɛnɑ Tɑcɑɑ cɔ Moisi sɩ: 
Heeli sɑmɑɑ nɑ pɑ́ hɑtǝlǝnɑ Kolee nɑ Tɑtɑŋ nɑ Apilɑm pɑ tǝcɑɣɑlɛ. 
Ḿpʋ́ɣʋ́ Moisi polɑ Tɑtɑŋ nɑ Apilɑm pɑ cɔlɔ. Nɑ Ɩsɛɣɛlɩ nyʋɣʋ nyǝ́mɑ kɛ ɩ wɑɑlɩ. 
Nɑ ɩ́ heeli sɑmɑɑ sɩ: Ɩ́ hɑtǝlǝnɑ ɑsɑɣɑɑ mpɛ pɑ cokɑ. Ye wei ɩ́ tokinɑ pɑ pʋlʋpʋ pɑ ɩsɑɣɑtʋ kɑ́ kʋ-ɩ. 
Ntɛnɑ sɑmɑɑ hɑtǝlǝnɑ Kolee pɑ cokɑ. Wɑɑtʋ ɩnɩ Tɑtɑŋ nɑ Apilɑm pɑ ɑlɑɑ, nɑ pɑ lʋlʋɣʋ nyǝ́mɑ lɛlɑɑ pɑɑ tɛmɑ lɩɩʋ, nɑ pɑ́ sǝŋ pɑ nɔnɔɔsɩ. 
Mpʋɣʋlɛ Moisi tɔmɑ sɩ: Ɩ́ kɑ́ cɛkǝnɑ teu sɩ mɑɑ lɑkɩ pʋlʋ nɑ mɑ mɑɣɑmɑɣɑ mɑ toŋ. Amɑ Tɑcɑɑ tilinɑ-m. 
Ye yǝlɑɑ pɑnɛ pɑ sǝpɑ pɑ mɑɣɑmɑɣɑ pɑ sǝm, ɩlɛ pǝ tɑɣɑ Tɑcɑɑ tilinɑ-m. 
Amɑ ye ɩ lɑpɑ piti tǝmlɛ nɑ tɛtʋ hɑɑ nɔɣɔ, nɑ tǝ́ li pɑ́ nɑ pɑ nyǝm tǝnɑ, nɑ pɑ́ tii ɑtɛtǝlɛ tɑɑ nɑ pɑ ɩsɛ, ɩlɛ pǝlɛɣɛlɛ ɩ́ kɑ́ tʋnɑ sɩ pɑ woŋɑ Ɩsɔ. 
Moisi nɔɣɔ tɑ tɩɩ tiitɑ ɑtɛɣɛ, nɑ tɛtʋ fɑɣɑ yem kɛ pɑ nɔɔhɛɛ tɛɛ. 
Nɑ tǝ́ li pɑ́ nɑ pɑ ɑlɑɑ, nɑ pɑ piyɑ. Nɑ Kolee wɑɑlɩ nyǝ́mɑ nɑ pɑ nyǝm tǝnɑ. 
Nɑ pɑ́ tii ɑtɛtǝlɛ tɑɑ. Ɩsɛɣɛlɩ nyǝ́mɑ tɑ tɑsɑ-wɛɣɛ nɑʋ. 
Lɛlɑɑ mpɑ pɑ kpǝtǝnɑ-wɛ tɔ, pɑ nɩɩ pɑ kɑkiisɑsɩ ɩlɛnɑ pɑ se. Mpi tɔ, pɑ nyɑŋɑɣɑ sɩ tɛtʋ ɩ́ tɑɑ kɔɔ nɑ tǝ́ li mpɛ tɔtɔ. 
Ḿpʋ́ɣʋ́ Ɩsɔ tisɑ kɔkɔ nɑ kɑ́ nyɑɣɑ yǝlɑɑ ŋmʋnʋɣʋ nɑ nɩɩlɛ nɑ nɑɑnʋwɑ (250) wei ɩ lɑkɑɣɑ tulɑɑlʋ kɔtɑɣɑ tɔ. 
﻿Kʋkɑlʋɣʋ.
17.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Alɔŋ pǝyɑlʋ kɔtʋlʋ Ɩlɑsɑɑ sɩ, lǝsɩ cofolonɑɑ kɛ kɔkɔ tɑɑ nɑ ń yɑsɩ mɑmɑlɑ. Pɑ kɛ́ mɑ nyǝm kɛ́. 
Cofolonɑɑ mpɛ pɑ kɛ́ Ɩsɔ nyǝ́mɑ kɛ́. Mpi tɔ, pɑ tɛmɑ-m-wɛɣɛ kɔtɑɣɑ lɑpǝnɑʋ. Amɑ mpɑ pɑ tɩ-wɛ tɔ pɑ sǝpɑ pɑ ɩsɑɣɑtʋ tɔɔ. Pǝ tɔɔ tɔ, pǝ wɛɛ sɩ pɑ́ hɛɛ-wɛ nɑ pɑ́ wɑɑsɩ kɔtɑɣɑ tǝlɑtɛ tɔɔ. Ɩlɛnɑ pɑ́ pǝsɩ Ɩsɛɣɛlɩ nyǝ́mɑ kɛ pʋlʋ kʋyʋsʋm. 
Ḿpʋ́ɣʋ́ kɔtʋlʋ Ɩlɑsɑɑ kpɑɣɑ yǝlɑɑ mpɑ kɔkɔ nyɑɣɑ mpʋ tɔ, pɑ nyǝɣǝlʋɣʋ kʋsɛɛmʋɣʋ cofolonɑɑ. Nɑ ɩ́ lu-wɛ nɑ ɩ́ wɑɑsɩ kɔtɑɣɑ tǝlɑtɛ. 
Mpʋ pǝ hʋlǝɣǝnɑ Ɩsɛɣɛlɩ nyǝ́mɑ sɩ, Alɔŋ lʋlʋɣʋ nyǝmɑ pɑɑsi kpɑɩ tʋ nɔɣɔlʋ ɩ fɛɩnɑ mpɑɑʋ sɩ ɩ́ tɑsɑ Tɑcɑɑ kɛ tulɑɑlʋ wɔpʋ. Ye wei ɩ́ lɑpɑ mpʋ, sǝm mpi Kolee nɑ ɩ wɑɑlɩ nyǝ́mɑ pɑ sǝpɑ tɔ, mpɩ pɩɩ kʋnɑ-ɩ. Ɩsɩɩ Tɑcɑɑ kɑ kpɑɑlʋɣʋ Alɔŋ nɑ Moisi nɔɣɔ tɔ. 
Tɛʋ femɑ ɩlɛnɑ Ɩsɛɣɛlɩ nyǝ́mɑ tǝnɑ nɑɑlɩ Alɔŋ nɑ Moisi kɛ cɑɣɑnɑʋ sɩ: Ɩ́ kʋwɑ Tɑcɑɑ yǝlɑɑ. 
Ḿpʋ́ɣʋ́ sɑmɑɑ kotinɑ Moisi nɑ Alɔŋ. Sɑɑ wei pɑ nyǝnnɑ Ɩsɔ cokǝle tɔɔ, ɩlɛnɑ pɑ́ nɑ́ nyɔɔsɩ nyɑlɑ timpi Tɑcɑɑ teeli nɑɑkɩ tɔ. 
Ɩlɛnɑ Moisi nɑ Alɔŋ pɑ́ polo tǝ ɩsɛntɑɑ. 
Ɩlɛnɑ Tɑcɑɑ tɔ Moisi sɩ: 
Hɑtǝlǝnɑ yǝlɑɑ mpɛ, nɑ mɑ́ kpiisi-wɛɣɛ tɔm kʋlʋm. Tǝnɑɣɑ Moisi nɑ Alɔŋ pɑ hotɑ pɑ ɩsɛntɔɔ. 
Nɑ Moisi tɔ ɩ tɑɑlʋ sɩ: Polo tǝcɑʋ nɑ ń kpɑɣɑ nyɑ́ cofolo nɑ ń hee kɔtɑɣɑ tǝlɑtɛ tɔɔ kɔkɔ. Tʋ́ tulɑɑlʋ kɛ́ pǝ tɔɔ, nɑ ń lɑ sɑmɑɑ kɛ ɩsɑɣɑtʋ hɩɩsʋɣʋ kɔtɑɣɑ. Mpi tɔ, Tɑcɑɑ mʋ pɑ́ɑ́nɑ́ kɛ́ hɑlɩ ɩ tɛmɑ niŋ tʋɣʋ. 
Ḿpʋ́ɣʋ́ Alɔŋ kpɑɣɑ cofolo, ɩsɩɩ Moisi heeluɣu-ɩ tɔ. Ɩlɛnɑ ɩ́ cɔɔ sɑmɑɑ tɑɑ, nɑ ɩ́ nɑ́ sɩ pɑ tɔŋnɑ sǝpʋ. Ɩlɛnɑ ɩ́ wɔ tulɑɑlʋ, nɑ ɩ́ lɑ-wɛɣɛ ɩsɑɣɑtʋ hɩɩsʋɣʋ kɔtɑɣɑ. 
Ḿpʋ́ɣʋ́ ɩ sǝŋɑ mpɑ pɑ tɛmɑ sǝpʋ tɔ, nɑ ɩsɛ nyǝ́mɑ pɑ hɛkʋ tɑɑ. Ɩlɛnɑ sǝm hɛɛ. 
Kolee wɑɑlɩ nyǝ́mɑ mpɑ pɑ sǝpɑ lɔŋ tɔ pɑ pɑɑsi yǝlɑɑ iyisi nɑɑnʋwɑ nɑ liɣiti nɑ nɑsǝtoso nɑ nɩɩnʋwɑ (14.700) sǝpǝnɑ tɔtɔ. 
Ntɛnɑ Alɔŋ mǝlɩ Moisi kiŋ kɛ Ɩsɔ cokǝle nɔnɔɣɔ kɛ sɑɑ wei sǝm hɛɛwɑ tɔ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Heeli Ɩsɛɣɛlɩ kpekɑ nyɔɔŋ nyǝ́mɑ sɩ pɑɑ wei ɩ́ kɔnɑ kpɑ́tʋ́ɣʋ́. Pǝ kpɛntǝɣɩ kpɑtǝŋ nɑɑnʋwɑ nɑ nɑɑlɛ kɛlɛ. Ɩlɛnɑ ɩ́ ŋmɑɑ pɑɑ mpɑ pɑ kpekǝle hǝtɛ kɛ pɑ nyǝŋkʋ tɔɔ. 
Amɑ Alɔŋ hǝtɛ kɛ ɩ́ kɑ́ ŋmɑɑ Lefii nyǝ́mɑ nyǝŋkʋ tɔɔ. Ɩlɛnɑ pɑɑ kpekǝle tʋ wei ɩ́ wɛɛnɑ ɩ nyǝŋkʋ. 
Ɩlɛnɑ Tɑcɑɑ sɩ: Moisi sɩɩ kpɑtǝŋ ɩnǝɣɩ Ɩsɔ cokǝle tɑɑ kɛ́ ɑtɑkɑɑ kiŋ, kɛ timpi mɑ́ nɑ-mɛ tǝ suliɣi tɔ. 
Nɑ mɑ́ lǝsɑ wei, ɩ́lɛ́ ɩ kpɑ́tʋ́ɣʋ́ nɛɣɛtǝɣǝnɑ ntɛ́. Ɩlɛnɑ mɑ́ sɩɩ tǝnɑɣɑ kɛ kʋntǝnɑʋ mpi Ɩsɛɣɛlɩ nyǝ́mɑ kʋntǝɣǝnɑ-mɛ tɔ. 
Mpʋɣʋlɛ Moisi tɛlǝsɑ Ɩsɛɣɛlɩ nyǝ́mɑ kɛ tɔm ntɩ. Nɑ kpekɑ nyɔɔŋ nyǝ́mɑ kɔnɑ-ɩ pɑ kpɑtǝŋ nɑ Alɔŋ nyǝŋkʋ kɑ wɛ hɛkʋ tɑɑ. Ɩlɛnɑ pǝ́ lɩɩ kpɑtǝŋ nɑɑnʋwɑ nɑ nɑɑlɛ. 
Ɩlɛnɑ Moisi sɩɩ kpɑtǝŋ ɩnǝɣɩ Ɩsɔ cokǝle tɑɑ kɛ́ ɑtɑkɑɑ ɩsɛntɑɑ. 
Tɛʋ femɑ, nɑ Moisi sʋʋ tǝ tɑɑ, ɩlɛ ɩ mɑɣɑnɑ Lefii kpekǝle tʋ Alɔŋ kpɑ́tʋ́ɣʋ́ nɛɣɛtɑɑ kɛlɛ. Nɑ kʋ́ tʋ́ hɛtʋ. Hɑlǝnɑ kʋ́ lʋlɩ pee nɑ ɑ́ pɩɩwɑ. 
Ḿpʋ́ɣʋ́ Moisi kuu kpɑtǝŋ tǝnɑ, nɑ ɩ́ ponɑ Ɩsɛɣɛlɩ nyǝ́mɑ nɑ pɑɑ wei ɩ́ nɑ. Ɩlɛnɑ pɑɑ nyʋɣʋ tʋ wei ɩ́ kpɑɣɑ ɩ nyǝŋkʋ. 
Ntɛnɑ Tɑcɑɑ tɑsɑ Moisi kɛ heeluɣu sɩ: Polo ń sɩɩ Alɔŋ kpɑ́tʋ́ɣʋ́ kɛ ɑtɑkɑɑ kiŋ, nɑ pǝ́ tɔɔsɩ Ɩsɛɣɛlɩ nyǝ́mɑ kɛ pɑ kɑɑnɩɩtʋ. Ɩlɛnɑ pɑ kʋntʋɣʋ sɩɩ tǝnɑɣɑ. Ɩlɛ pɑ kɑɑ tɑsɑ sǝm. 
Ḿpʋ́ɣʋ́ Moisi lɑpɑ teitei kɛ́ mpʋ. 
Ḿpʋ́ɣʋ́ Ɩsɛɣɛlɩ nyǝ́mɑ tɔmɑ Moisi sɩ: Nyǝnɩ ɩsǝnɑ tɑ tǝnɑ tǝ sǝkɩ nɑ tǝ́ tɛŋ tɔ. 
Tɑ́ tɑɑ wei ɩ́ kpǝtǝnɑ Ɩsɔ tǝcɑɣɑlɛ, ɩ́lɛ́ ɩ sɩ. Tɑ́ tǝnɑ tɩɩ sǝnɑ ntɛ́? 
﻿Kʋkɑlʋɣʋ.
18.
Ḿpʋ́ɣʋ́ Tɑcɑɑ tɔmɑ Alɔŋ sɩ: Ye nyɑnɑ nyɑ́ lʋlʋɣʋ nyǝ́mɑ nɑ nyɑ́ tɛɛtʋnɑɑ Lefii nyǝ́mɑ lɛlɑɑ, ɩ́ wɑkǝlɑ Ɩsɔ cokǝle tɑɑ tǝmlɛ nɑ mǝ kɔtʋɣʋ nyǝntɛ, mǝ nyɔɔŋ tɑɑ kɛ́ pɩɩ tɛ. 
Wɑɑtʋ wei ɩ́ sʋʋkɩ tǝ tɑɑ kɛ́ tǝmlɛ, ɩlɛnɑ ɩ́ yɑɑ mǝ tɛɛtʋnɑɑ Lefii nyǝ́mɑ nɑ pɑ́ wɛɛ mǝ wɑɑlɩ nyǝ́mɑ, nɑ pɑ́ sǝŋnɑ-mɛ. 
Pɑɑ lɑ pǝ tǝnɑ mpi n kɑ́ kɛɛsɩ-wɛɣɛ cokǝle pɑɑsǝnɑʋ tɔm tɑɑ tɔ. Amɑ pǝ fɛɩ sɩ pɑ́ tokinɑ Ɩsɔ pʋlʋpʋ yɑɑ kɔtɑɣɑ tǝlɑtɛ. Pǝ́ tɑɑ kɔɔ nɑ mpɛ yɑɑ mǝ tɑɑ nɔɣɔlʋ sɩ. 
Pɑ tike pɑɑ sǝŋnɑ-mɛɣɛ Ɩsɔ cokǝle tǝmlɛ tɑɑ. Cɑɣɑlʋ nɔɣɔlʋ ɩ kɑɑ kpǝtǝnɑ. 
Ɩlɛnɑ mɩɩ pɑɑsǝnɑ tǝ nɑ kɔtɑɣɑ tǝlɑtɛ. Ɩlɛ mɑ pɑ́ɑ́nɑ́ kɑɑ tɑsɑ huuu kɛ Ɩsɛɣɛlɩ nyǝ́mɑ tɔɔ. 
Mɑ lǝsɑ mǝ tɑɑ kɛ́ mǝ tɛɛtʋnɑɑ Lefii nyǝ́mɑ. Ɩlɛnɑ mɑ tɑɣɑnɩ-mɛɣɛ wɛɣɛ hɑʋ sɩ, pɑ́ lɑ tǝmlɛ kɛ Ɩsɔ cokǝle tɑɑ. 
Amɑ Alɔŋ, nyɑnɑ nyɑ́ lʋlʋɣʋ nyǝ́mɑ mɩɩ lɑ mǝ kɔtʋɣʋ tǝmlɛ kɛ kɑtɛ tɑɑ kɑtɛ tǝcɑɣɑlɛ tɑɑ, kɛ́ pʋʋɣʋ kʋkɑɣɑʋ wɑɑlɩ. Mɑ́ hɑɑkǝnɑ-mɛɣɛ lonte ntɛ́. Ye yʋlʋ kɛ yem kpǝtǝnɑ tǝnɑ, ɩsɩɩ pɑ kʋ-ɩ. 
Ḿpʋ́ɣʋ́ Tɑcɑɑ tɔmɑ Alɔŋ sɩ: Nyɑnɑ nyɑ́ lʋlʋɣʋ nyǝ́mɑ ɩ́ tǝnnɑ kɔtɑsɩ nsi Ɩsɛɣɛlɩ nyǝ́mɑ hʋlɑɑ sɩ sɩ kɛ́ mɑ nyǝnsɩ tɔɣɔ tɑm tɔɔ. 
Kɑtɛ tɑɑ kɑtɛ nyǝm mpi pɑ tɑ nyɑɣɑsɩ kɔkɔ, nɑ pɩɩ pǝsɩ mǝ nyǝm kɛ Ɩsɛɣɛlɩ nyǝ́mɑ kʋcɔɔʋ, nɑ pɑ kʋhɑʋ, nɑ pɑ ɩsɑɣɑtʋ hɩɩsʋɣʋ kɔtɑɣɑ, nɑ pɑ tɑsǝkǝlɛ tɑɣɑnʋɣʋ nyǝŋkɑ tǝnɑ ŋkɑ pɑɑ lɑ-m tɔɣɔlɔ. Wontu kɑtɛ nyǝntʋ ntɩ tǝ pǝsǝɣɩ mǝ nɑ mǝ piyɑ mǝ nyǝm kɛ́. 
Ɩlɛ mǝ tɑɑ ɑpɑlɑɑ nyǝ́mɑ tike kɑ́ tɔɣɔnɑ kɔtɑɣɑ tɔɣɔnɑɣɑ ŋkɛɣɛ Ɩsɔ lonte tɑɑ. 
Nɑ pǝ́ sɔɔsǝnɑ kʋcɔɔŋ wei Ɩsɛɣɛlɩ nyǝ́mɑ pɑɣɑlɑ-m, nɑ pɑ́ kpɑɑsɩ-m nɑ ɩsɔ nɑ pɑ́ hɑ-m tɔ. Pɑɑ nim kʋpɑm, pɑɑ sʋlʋm kʋpɑm, pɑɑ tɔɣɔnɑɣɑ pee kʋpɑnɑ nnɑ ɑ kɛ́ tɛtʋ kʋlʋlʋm kɑncɑɑlɑɣɑ nyǝm tɔ. Nyɑnɑ nyɑ́ piyɑ piyɑ mǝ nyǝm ntɛ́ tɑm tɔɔ. Nɑ mǝ tɑɑ ɑpɑlɑɑ, nɑ ɑlɑɑ mpɑ pɑ wɛ tǝnɑŋŋ tɔ, pɑ pǝsǝɣɩ nɑ pɑ́ tɔɣɔ. 
Nɑ pǝ tǝnɑ mpi pǝ kɛ́ mɑ nyǝm tɔ, pǝ tɑɣɑnǝɣɩ mǝ nyǝm kɛ pǝsʋɣʋ tɔtɔɣɔ. 
Yǝlɑɑ nɑ tɔlɑ kɑncɑɑlɑɣɑ ɑpɑlʋpiyɑ nsi pɑ hɑ-m tɔ sɩ pǝsɑ mɑ nyǝnsɩ kɛ́. Ɩlɛ ɩ́ kɑ́ tɑɣɑnɩ yɑpʋ kɛ yǝlɑɑ nyǝnsɩ nɑ tɔlɑ nnɑ ɑ tɑ mʋnɑ kɔtɑɣɑ tɔ ɑ nyǝnsɩ. 
Apɑlʋpǝyɑɣɑ ŋkɑ kɑ wɛnɑ ɩsɔtʋ kʋlʋm tɔ, kɑ liɣitee kɑ́ wɛɛ nyǝɣǝtʋ kɑkpɑsɩ kɛ́ nɑ pǝ́ kɛɛsǝnɑ ɩsǝnɑ pɑ mɑɣɑsʋɣʋ Ɩsɔ cokǝle tɑɑ tɔ. 
Pǝ fɛɩ sɩ, ɩ́ tɑɣɑnɩ yɑpʋ kɛ nɑʋ yɑɑ heu yɑɑ pǝŋ́ kɑncɑɑlɑɣɑ ɑpɑlʋpǝyɑɣɑ. Tɔlɑ ɑnɩ ɑ kɛ́ mɑ nyǝm kɛ́ tǝsiɣisiɣi. Ɩ́ kɑ́ ŋmɩɩsɩ ɑ cɑlǝm kɛ kɔtɑɣɑ tǝlɑtɛ tɔɔ kɛ́. Nɑ ɩ́ wɔ nim cɔlɔ nim cɔlɔɣɔ kɔkɔ. Nɑ mɑ lɑŋlɛ hɛɛnɑ pǝ sɔɔsʋŋ. 
Ɩlɛnɑ ɑ nɑntʋ pǝsɩ mǝ nyǝntʋ. Teitei ɩsɩɩ pɑ lɑkʋɣʋ ciikuɣu kɔtɑɣɑ, nɑ pɑ́ hʋlǝɣɩ-m lɑŋlɛ nɑ yule ntɔɣɔŋ nyǝntɛ, nɑ hɔɣɔlǝŋ tǝnɑ ɩsɩɩ Ɩsɛɣɛlɩ nyǝ́mɑ lɑkɩ tɔ. 
Pǝ tǝnɑ mpi Ɩsɛɣɛlɩ nyǝ́mɑ hʋlǝɣɩ-m nɑ hɔɣɔlǝŋ tǝnɑ sɩ kʋcɔɔʋ nɑŋŋ nyǝŋkʋ tɔ. Kʋ pǝsɑ nyɑnɑ nyɑ́ pǝyɑlɑɑ nɑ nyɑ́ pɛɛlɑɑ mǝ nyǝŋkʋ kɛ́. Pǝ kɛ́ tɑm tɔɔ nyǝntʋ kɛ mǝ nɑ mǝ lʋlʋɣʋ nyǝ́mɑ kɛ́, tǝ fɛɩ lɑɣɑsʋɣʋ. 
Ḿpʋ́ɣʋ́ Tɑcɑɑ tɑsɑ Alɔŋ kɛ heeluɣu tɔtɔ sɩ: N kɑɑ hiki tɛtʋ ɩsɩɩ Ɩsɛɣɛlɩ nyǝ́mɑ lɛlɑɑ. Amɑ mɑɣɑlɛ nyɑ́ tɑɑlɛ nɑ nyɑ́ wɛnɑʋ. 
Hɔɣɔlǝŋ nɑɑnʋwɑ tɑɑ kʋlʋmʋɣʋ ŋku Ɩsɛɣɛlɩ nyǝ́mɑ kɔŋnɑ Tɑcɑɑ tɔɣɔ mɑɑ cɛlɑ Lefii nyǝ́mɑ mpɑ pɑ lɑpɑ Ɩsɔ cokǝle tɑɑ kɛ́ tǝmlɛ tɔ. 
Sɑmɑɑ kɑɑ kpǝtǝnɑ cokǝle. Pǝ́ tɑɑ kɔɔ nɑ pɑ́ pǝntɩ nɑ pɑ́ sɩ. 
Lefii nyǝ́mɑ tike kɑ lɑkǝnɑ cokǝle tɑɑ tǝmlɛ. Ye pɑ pǝntɑɑ pǝ́ wɛɛ pɑ nyɔɔŋ tɑɑ. Pɑ kɑɑ wɛɛnɑ tɛtʋ ɩsɩɩ kpekɑ lɛnnɑ. Ɩ́ tɔkɩ kʋsǝsɩɩtʋ tǝnɛɣɛ tɑm tɔɔ. 
Amɑ mɑɑ cɛlɑ-mɛɣɛ hɑtǝmʋtʋ hɔɣɔlǝŋ nɑɑnʋwɑ tɑɑ kʋlʋmʋɣʋ, ŋku Ɩsɛɣɛlɩ nyǝ́mɑ lɑpɑ-m kɔtɑɣɑ nɑ pɑ́ kpɑɑsɩ-m nɑ ɩsɔ tɔ. Pǝ tɔɔ kɛ́ mɑ heelɑ-mɛ sɩ, ɩ́ kɑɑ hiki tɛtʋ ɩsɩɩ kpekɑ lɛnnɑ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Lefii nyǝ́mɑ sɩ, ye Ɩsɛɣɛlɩ nyǝ́mɑ kɔnɑ-mɛɣɛ pɑ hɑtǝmʋtʋ hɔɣɔlǝŋ nɑɑnʋwɑ tɑɑ kʋlʋmʋɣʋ ŋku mɑ hɑ-wɛ tɔ, ɩlɛ mɩɩ lǝsɩ pǝ tɑɑ kɛ́ hɔɣɔlǝŋ nɑɑnʋwɑ tɑɑ kʋlʋmʋɣʋ tɔtɔ nɑ ɩ́ cɛlɛ-m. 
Nɑ pǝ́ wɛɛ ɩsɩɩ mǝ tɛɛtʋnɑɑ lǝsʋɣʋ pɑ hɑtǝmʋtʋ nɑ pɑ lɛsɛŋnɑɑ tɔɔ tɔ. 
Tǝnɑɣɑ mǝ hikiɣinɑ mǝ kʋhɑʋ nɑ ɩ́ kɔnɑ-m nɑ ɩ́ cɛlǝɣɩ Alɔŋ-wɛ. 
Kʋcɔɔŋ wei ɩ tǝnɑ ɩ́ hikiɣi tɔ, ɩ tɑɑ kɛ́ ɩ́ kɑ́ lǝsɩ tǝpɑntɛ nɑ ɩ́ cɛlɛ-m. 
Ye ɩ́ tɛmɑ lǝsʋɣʋ kɛ mɑ nyǝm, ɩlɛ ɩ́ sɩɩ mǝ tǝɣɩ kʋkɑɑsǝm. Ɩsɩɩ mǝ tɛɛtʋnɑɑ kɑɑsʋɣʋ pɑ tǝɣɩ hɑtǝmʋtʋ nɑ lɛsɛŋnɑɑ tɔ. 
Tǝmlɛ nte ɩ lɑkɩ cokǝle tɑɑ tɔ tǝ kʋfɛlʋɣʋ ntɛ́. Ɩlɛ pɑɑ timpiɣi mǝ nɔkɑɑ mǝnɑ mǝ tɛɛsɩ nyǝ́mɑ ɩ́ pǝsǝɣɩ nɑ ɩ́ tɔɣɔ pǝ tɔɣɔnɑɣɑ. 
Ye ɩ́ tɑ́ lǝsɩ-m tǝpɑntɛ, ɩlɛnɑ pǝ́cɔ́ ɩ́ tɔɣɔ kʋkɑɑsǝm, ɩ́ pilisɑ Ɩsɛɣɛlɩ nyǝ́mɑ kɔtɑɣɑ kɛ́. Mǝ tɔm kɑ́ sɩ nɑ pǝ́ ponɑ-mɛɣɛ sǝm tɑɑ. 
﻿Kʋkɑlʋɣʋ.
19.
Ḿpʋ́ɣʋ́ Tɑcɑɑ tɔmɑ Moisi nɑ Alɔŋ sɩ: 
Ɩ́ tɛlǝsɩ sɑmɑɑ kɛ kʋsǝsɩɩtʋ tǝnɛ sɩ, ɩ́ cɑɑ nɑʋ kʋsɛɛm wei ɩ tiili tɑ́ cɑɑmɩ, pǝ́cɔ́ pɑ tɑ tʋtɑ-ɩ kpɑ́tʋ́ɣʋ́ kʋhɑlʋɣʋ tɔ. 
Nɑ ɩ́ cɛlɑ kɔtʋlʋ Ɩlɑsɑɑ, nɑ ɩ́lɛ́ ɩ́ lɩɩnɑ-ɩ tǝsikile wɑɑlɩ nɑ pɑ́ lɛntɩ-ɩ mɑ ɩsɛntɑɑ. 
Ɩlɛnɑ kɔtʋlʋ lii cɑlǝm tɑɑ kɛ́ mpǝle kɛ tɔm nɑɑtosompɔɣɔlɑɣɑ nɑ ɩ́ ŋmɩɩsǝɣǝnɑ cokǝle nɔnɔɣɔ. 
Nɑ pɑ́ wɔ nɑʋ tǝnɑɣɑ kɔtʋlʋ ɩsɛntɑɑ. Pǝ kpɑɣɑʋ kɔŋlɛ, nɑ nɑntʋ, nɑ cɑlǝm, nɑ pǝ tɑɑ lotu tɔ. 
Nɑ kɔtʋlʋ kpɑɣɑ tʋɣʋ ŋku pɑ yɑɑ sɩ sɛɛtǝlɩ tɔ kʋ tɑɑsɩ, nɑ tʋɣʋ ŋku pɑ yɑɑ sɩ hisɔpʋ tɔ kʋ piliŋɑ, nɑ heeŋ hʋntʋ nti pɑ lii ɑkpɑɑyɑlɑ tɔ, nɑ ɩ́ pɛtɩ timpi nɑʋ tɔŋɑ nyɑɣɑʋ kɛ mpʋ tɔ. 
Pǝ wɑɑlɩ ɩlɛnɑ, ɩ́ cɔtɔ ɩ wontu nɑ ɩ́ sɔ lʋm nɑ pǝ́cɔ́ ɩ́ sʋʋ tǝsikile tɑɑ. Nɑ ɩ́ wɛɛ ɑsilimɑ tɑɑ, hɑlǝnɑ tɑɑnɑɣɑ. 
Nɑʋ wɔtʋ kɑ́ cɔtɔ ɩ wontu nɑ ɩ́ sɔ lʋm nɑ ɩ́ cɑɣɑ ɑsilimɑ tɑɑ tɔtɔ, hɑlǝnɑ tɑɑnɑɣɑ. 
Ɩlɛnɑ yʋlʋ wei ɩ fɛɩ ɑsilimɑ tɑɑ tɔ, ɩ́ kuu nɑʋ tɔlʋmɑ nɑ ɩ́ ponɑ lonte kʋpɑntɛ tɑɑ kɛ́ tǝsikile wɑɑlɩ. Nɑ ɩ́ sɩɩ-yɛ nɑ pɑ́ lɑ́ ɑsilimɑ kɛɛlʋɣʋ kɔtɑɣɑ lʋm. Kɔtɑɣɑ ŋkɛ kɑ wɛ ɩsɩɩ ɩsɑɣɑtʋ hɩɩsʋɣʋ nyǝŋkɑ kɛ́. 
Pǝ wɛɛ sɩ tɔlʋmɑ kuulu ɩ́ cɔtɔ ɩ wontu tɔtɔɣɔ. Ɩlɛnɑ ɩ́ wɛɛ ɑsilimɑ tɑɑ, hɑlǝnɑ tɑɑnɑɣɑ. Ɩsɛɣɛlɩ nyǝ́mɑ nɑ cɑɣɑlɑɑ pɑɑ tɔkǝnɑ kɔtɑɣɑ kɑnɛɣɛ tɑm tɔɔ. 
Ye wei ɩ́ tokinɑ sǝtʋ, ɩ kɑ́ cɑɣɑ ɑsilimɑ tɑɑ kɛ́. Hɑlǝnɑ kʋyɑkʋ nɑ kʋ ɩsikile. 
Ɩlɛnɑ ɩ́ ŋmɩɩsɩ ɩ tǝɣɩ ɑsilimɑ kɛɛlʋɣʋ kɔtɑɣɑ lʋm mpǝɣɩ kʋyɑkʋ tooso nyǝŋkʋ, nɑ nɑɑtosompɔɣɔlɑɣɑ nyǝŋkʋ. Ɩlɛnɑ ɩ́ wɛɛ tǝnɑŋŋ. Ye ɩ tɑ lɑ mpʋ, ɩ wɛ ɑsilimɑ tɑɑ kɛ́. 
Pǝyele ɩ pilisɑ Tɑcɑɑ tǝyɑɣɑ kɛ́. Nɑ ɩ ɑsilimɑ wɛ tɑm kɛ́ ɩ tɑ ŋmɩɩsɩ ɩ tǝɣɩ kɔtɑɣɑ lʋm tɔ pǝ tɔɔ. 
Ye yʋlʋ sǝpɑ kutuluɣu tɑɑ, nɑ nɔɣɔlʋ sʋʋ ɩ kiŋ. Yɑɑ pʋntʋ kɑ tɩɩ wɛ tǝnɑ. Ɩ pǝsɑ ɑsilimɑ tʋ kɛ́ hɑlǝnɑ kʋyɑkʋ nɑ kʋ ɩsikile. 
Pɑɑ fulɑɣɑ, yɑɑ pʋlʋpʋ wɛ tǝnɑ nɑ pǝ́ tɑ́ pɑ́ teu. Pǝ tɑɑ nyǝm pilisɑɑ tɔtɔɣɔ. 
Ye pɑ kʋ yʋlʋ, yɑɑ ɩ sǝpɑ ɩ sǝm kɛ nyɩɩtʋ tɑɑ. Ɩlɛnɑ nɔɣɔlʋ tokinɑ pɑɑ ɩ mʋwɑ yɑɑ ɩ pǝlɑɑʋ. Pʋntʋ pǝsɑ ɑsilimɑ tʋ kɛ́, hɑlǝnɑ kʋyɑkʋ nɑ kʋ isikile. 
Ye pɑ cɑɑkɩ ɑsilimɑ tʋ kɛ nyɑɑlʋɣʋ, nɑʋ ɩnɩ ɩ tɔlʋmɑ kɛ pɑ cosiɣi. Nɑ pɑ́ tʋ́ pʋlʋpʋ tɑɑ nɑ pɑ́ pǝlɩ lʋm kʋpɑm. 
Ɩlɛnɑ wei ɩ fɛɩ ɑsilimɑ tɔ, ɩ cɑɑ tʋɣʋ ŋku pɑ yɑɑ sɩ hisɔpʋ tɔ kʋ piliŋɑ nɑ ɩ́ lii lʋm mpɩ pǝ tɑɑ. Nɑ ɩ́ ŋmɩɩsɩ cokǝle nte tǝ tɑɑ yʋlʋ sǝpɑ mpʋ tɔ. Nɑ pǝ́ kpɛnnɑ tǝ yǝlɑɑ, nɑ pǝ wontu, nɑ wei ɩ tokinɑ sǝtʋ, yɑɑ ɩ mʋwɑ, yɑɑ ɩ pǝlɑɑʋ tɔ. 
Kʋyɑkʋ tooso nyǝŋkʋ, nɑ nɑɑtosompɔɣɔlɑɣɑ nyǝŋkʋ kɛ pɑɑ lɑpɩ-ɩ mpʋ. Pǝ wɑɑlɩ ɩlɛnɑ, ɩ́ cɔtɔ ɩ wontu nɑ ɩ́ sɔ lʋm. Tɑɑnɑɣɑ ntɛ́ ɩ ɑsilimɑ tɛŋ. 
Ye ɑsilimɑ tʋ tɑ lɑ mpʋ, pɑɑ lǝsɩ-ɩ Ɩsɛɣɛlɩ kpekǝle tɑɑ. Mpi tɔ, ɩ pilisɑ Tɑcɑɑ cokǝle kɛ́. Pǝ́cɔ́ ɩ pǝsɑ ɑsilimɑ tʋ. 
Ɩsɛɣɛlɩ nyǝ́mɑ kɑ́ tɔkɩ kɔtɑɣɑ kɑnɛɣɛ tɑm tɔɔ kɛ́. Ye wei ɩ ŋmɩɩsɑ kɔtɑɣɑ lʋm, pǝ wɛɛ sɩ ɩ́ cɔtɔ ɩ wontu kɛ́. Nɑ wei ɩ́lɛ́ ɩ́ tokinɑ-wɩ, ɩ́ wɛɛkɩ ɑsilimɑ tɑɑ kɛ́ hɑlǝnɑ tɑɑnɑɣɑ. 
Ye ɑsilimɑ tʋ ɩ́ tokinɑ mpi, ɩ pilisɑ-wǝɣɩ. Nɑ wei ɩ́lɛ́ ɩ́ tɩɩ tokinɑ ɑsilimɑ tʋ, pʋntʋ pǝsɑ ɑsilimɑ tʋ kɛ́, hɑlǝnɑ tɑɑnɑɣɑ. 
﻿Kʋkɑlʋɣʋ.
20.
Ḿpʋ́ɣʋ́ Ɩsɛɣɛlɩ nyǝ́mɑ tɑlɑ Siŋ wʋlɑɣɑ tɛtʋ tɑɑ kɛ́ ɩsɔtʋ kɑncɑɑlɑɣɑ nyǝŋ tɑɑ, nɑ pɑ́ siki Kɑtɛɛsɩ. Tǝnɑɣɑ Mɑlǝyɑm sǝpɑ nɑ pɑ́ pimi-ɩ. 
Wɑɑtʋ wei sɑmɑɑ lɑŋɑ lʋm, ɩlɛnɑ pɑ́ kotinɑ Moisi nɑ Alɔŋ 
nɑ pɑ́ kuuki Moisi nɔɣɔ sɩ: Ye Ɩsɔ kɑ kpɛntɑ tɑ nɑ tɑ tɛɛtʋnɑɑ kɛ kʋɣʋ, pɩɩ kǝlɑ teu. 
Pepe tɔɔ kɛ́ ɩ kɔnɑ Ɩsɔ yǝlɑɑ tɑɣɑ wʋlɑɣɑ tɛtʋ tǝnɛ tǝ tɑɑ cǝnɛ sɩ, tɑ́ nɑ tɑ́ kɑlǝkǝŋ tǝ sɩ? 
Ɩ tɩɩ lǝsɑ-tʋɣʋ Icipiti, nɑ ɩ́ kɔnɑ-tʋɣʋ lonte ɩsɑɣɑlɛ tǝnɛ tǝ tɑɑ suwe? Pǝ fɛɩ hɑlǝm, pǝ́cɔ́ yʋlʋ kɑɑ hiki tɩɩŋ kʋlʋlǝŋ, ɩsɩɩ fikinɑɑ yɑɑ lɛsɛŋnɑɑ, yɑɑ tʋɣʋ nɑkʋlɩ. Anɩ lʋm kʋnyɔnyɔɔm mɑɣɑmɑɣɑ nɑ́ tɩɩ fɛɩ kɔlɔ. 
Ḿpʋ́ɣʋ́ Moisi nɑ Alɔŋ pɑ hɑtǝlǝnɑ sɑmɑɑ, nɑ pɑ́ polo Ɩsɔ cokǝle nɔnɔɣɔ. Nɑ pɑ́ hoti pɑ ɩsɛntɔɔ kɛ ɑtɛ, nɑ Ɩsɔ teu nɑ pɑ tɔɔ. 
Ɩlɛnɑ Tɑcɑɑ tɔ Moisi sɩ: 
Kpɑɣɑ nyɑ́ kpɑ́tʋ́ɣʋ́, nɑ nyɑnɑ Alɔŋ ɩ́ koti sɑmɑɑ. Ɩlɛnɑ n yɔɣɔtǝnɑ kʋkpɑmʋɣʋ kʋnɛɣɛ pɑ ɩsɛntɑɑ, nɑ lʋm lɩɩ nɑ Ɩsɛɣɛlɩ nyǝ́mɑ nɑ pɑ kɑlǝkǝŋ pɑ́ nyɔɔ. 
Ntɛnɑ Moisi polo nɑ ɩ́ kpɑɣɑ ɩ kpɑ́tʋ́ɣʋ́ ɩsɩɩ Tɑcɑɑ yɔɣɔtʋɣʋ tɔ. 
Nɑ ɩ́ nɑ Alɔŋ pɑ́ koti sɑmɑɑ kɛ kʋkpɑmʋɣʋ ŋku Ɩsɔ hʋlɑɑ tɔ kʋ kiŋ, nɑ pɑ́ tɔ sɩ: Yǝlɑɑ tɔɔ kʋllɑɑ mɛ, ɩ́ tʋ ŋkpɑŋŋ. Tɩɩ pǝsɩ nɑ tǝ́ lǝsɩ kʋkpɑmʋɣʋ tɑɑ kɛ́ lʋm nɑ? 
Ɩlɛnɑ Moisi kʋsɩ kpɑ́tʋ́ɣʋ́ nɑ ɩ́ mɑ kʋkpɑmʋɣʋ kɛ tɔm nɑɑlɛ nɑ lʋm kpe sɔsɔm. Nɑ pɑ nɑ pɑ kɑlǝkǝŋ pɑ́ nyɔɔ nɑ pɑ́ nyǝɣǝsɩ. 
Tǝnɑɣɑlɛ Tɑcɑɑ kɑlǝnɑ Moisi nɑ Alɔŋ sɩ: Timpi ɩ́ tɑ́ tɛ-m nɑ mǝ tɑɑ, nɑ ɩ́ fɑɣɑsɩ-m nɑ mɑ mpɑɑ kɛ Ɩsɛɣɛlɩ nyǝ́mɑ tɑɑ tɔ, ɩ kɑɑ sʋsɩ sɑmɑɑ ɩnɛɣɛ tɛtʋ nti mɑ hɑɑ-mɛ tɔ tǝ tɑɑ. 
Yɑɑsi ɩnɛ ɩ kɔnnɑ ntɛɣɛ Melipɑ lʋm tɔm. Yoou kɛ pɑ yɑɑ mpʋ nɑ pɑ tɛ tɑɑ. Mpi tɔ, Ɩsɛɣɛlɩ nyǝ́mɑ kɑ pɛɛkɑ Tɑcɑɑ nɑ yoou kɛ́. Ɩlɛnɑ ɩ́ fɑɣɑsɩ ɩ tɩ nɑ ɩ mpɑɑ kɛ pɑ tɑɑ. 
Ḿpʋ́ɣʋ́ Moisi kʋsɑ tillɑɑ kɛ Kɑtɛɛsɩ, nɑ ɩ́ tili-wɛɣɛ Ɩtɔm wulɑʋ kiŋ. Sɩ pɑ́ heeli-ɩ sɩ: N nyǝmɑ́ wɑhɑlɑnɑɑ mpɑ nyɑ́ kɔɣɔpiyɑ Ɩsɛɣɛlɩ nyǝ́mɑ tɑ́ tǝ tɔɣɑɑ tɔ. 
Tɑ cɔsɔnɑɑ kɑ polǝnɑ Icipiti nɑ pɑ́ leeli tǝnɑ. Nɑ pɛlɛ pɑ́ tʋ-wɛɣɛ wɑhɑlɑ. 
Ɩlɛnɑ tǝ wiinɑ Tɑcɑɑ sɩ ɩ́ wɑɑsɩ-tʋ. Ɩlɛnɑ Ɩsɔ tili ɩsɔtɑɑ tillu nɑ ɩ́ lǝsɩ-tʋɣʋ tǝnɑ. Sɑŋɑ tǝ tɑlɑ nyɑ́ tɛtʋ toŋɑ tɔɔ kɛlɛ Kɑtɛɛsɩ. 
Ɩlɛ hɑ-tʋɣʋ mpɑɑʋ nɑ tǝ́ fɑɣɑnɑ nyɑ́ tɛtʋ tɑɑ. Tǝ kɑɑ hɛlɩ nyɑ́ hɑlǝm yɑɑ nyɑ́ lɛsɛŋnɑɑ tɑɑ. Pǝ́cɔ́ tǝ kɑɑ nyɔɔ nyɑ́ lɔkɔnɑɑ lʋm. Tɩɩ siɣisi hɑpǝlɛ kɛ ḿpʋ́ɣʋ́, hɑlǝnɑ tǝ́ tɛsɩ nyɑ́ tɛtʋ. 
Ntɛnɑ Ɩtɔm wulɑʋ sɩ: Ye ɩ́ sʋʋ mɑ tɛtʋ tɑɑ, mɑɑ lɩɩ mǝ yoonɑʋ. 
Ḿpʋ́ɣʋ́ Ɩsɛɣɛlɩ nyǝ́mɑ tɑsɑɑ sɩ: Hɑɩ, hɑpǝlɛ kɛ tɩɩ tǝŋ. Ye tɑ́ yɑɑ tɑ́ kɑlǝkǝŋ luɣu wɛ lʋm, tɩɩ yɑ-wǝɣɩ. Mpɑɑʋ tike kɛ tǝ wiikinɑ-ŋ sɩ ń hɑ-tʋ nɑ tǝ́ fɑɣɑnɑ nyɑ́ tɛtʋ tɑɑ. 
Amɑ Ɩtɔm wulɑʋ tɑ tisi. Hɑlǝnɑ yoolɑɑ tuutuumɑ lɩɩ Ɩsɛɣɛlɩ nyǝ́mɑ tɔɔ, nɑ pɑ yoou wontu sɔsɔɔntʋ. 
Ɩlɛnɑ Ɩtɔm nyǝmɑ kisinɑ Ɩsɛɣɛlɩ nyǝmɑ sɩ pɑ́ tɑɑ fɑɣɑnɑ pɑ tɛ. Ɩlɛnɑ pɛlɛ pɑ́ kɛɛnɑ hɔɣɔlʋɣʋ lɛŋkʋ. 
Ḿpʋ́ɣʋ́ Ɩsɛɣɛlɩ nyǝ́mɑ kʋlɑ pɑ tǝnɑ nɑ pɑ́ polo Hoo pʋɣʋ luɣu, 
kɛ Ɩtɔm tɛtʋ toŋɑ tɔɔ. Tǝnɑɣɑ Tɑcɑɑ heelɑ Alɔŋ nɑ ɩ neu sɩ: 
Alɔŋ nyɑ́ sǝm wʋsɑɑ. N kɑɑ tɑlɑ tɛtʋ nti mɑ hɑɑkɩ Ɩsɛɣɛlɩ nyǝ́mɑ tɔ tǝ tɑɑ. Mpi tɔ, n tɑ nɩɩnɑ-m Melipɑ lʋm cɔlɔ. 
Ɩlɛnɑ ɩ́ tɔ́ Moisi sɩ: Kpɑɣɑ Alɔŋ nɑ ɩ pǝyɑlʋ Ɩlɑsɑɑ nɑ ń kpɑɑnɑ-wɛɣɛ Hoo pʋɣʋ tɔɔ. 
N kɑ́ wɔɣɔsɩ Alɔŋ kɔtʋɣʋ wontu nɑ ń suu-tǝɣɩ ɩ pǝyɑlʋ Ɩlɑsɑɑ. Tǝnɑɣɑ Alɔŋ kɑ́ sɩ. 
Ḿpʋ́ɣʋ́ Moisi lɑpɑ ɩsɩɩ Tɑcɑɑ yɔɣɔtʋɣʋ tɔ. Ɩlɛnɑ pɑ́ tǝŋ tǝmɑɣɑ pɑ tooso nɑ pɑ́ kpɑ́ pʋɣʋ ŋkʋ kʋ tɔɔ kɛ́ Ɩsɛɣɛlɩ nyǝ́mɑ tǝnɑ ɩsɛntɑɑ. 
Ɩlɛnɑ Moisi wɔɣɔsɩ Alɔŋ wontu, nɑ ɩ́ suu-tǝɣɩ ɩ pǝyɑlʋ. Ḿpʋ́ɣʋ́ Alɔŋ sǝpɑ, nɑ Moisi nɑ Ɩlɑsɑɑ pɑ́ mǝlɩ tiiu. 
Ɩsɛɣɛlɩ nyǝ́mɑ nɩɩwɑ sɩ Alɔŋ sǝpɑ, ɩlɛnɑ pɑ́ cɑɣɑ ɩ lǝyɑɣɑ kɛ kʋyɛɛŋ hiu nɑ nɑɑnʋwɑ. 
﻿Kʋkɑlʋɣʋ.
21.
Ḿpʋ́ɣʋ́ Kɑnɑɑŋ nyǝ́mɑ ɑwulɑɑ tɑɑ lɛlʋ, wei ɩ wɛ Alɑtɩ kɛ ilim mpǝtǝŋ tɔɔ tɔ, ɩ nɩɩwɑ sɩ Ɩsɛɣɛlɩ nyǝ́mɑ tɔŋɑ kɔntɛ nɑ Atɑlim mpɑɑʋ. Ɩlɛnɑ pɑ́ tii pɑ tɔɔ nɑ pɑ́ kpɑ́ pɑ tɑɑ lɛlɑɑ kɛ sɑlǝkɑ nyǝmɑ. 
Ntɛnɑ Ɩsɛɣɛlɩ nyǝ́mɑ sɩɩ Tɑcɑɑ kɛ nɔɔsɩ sɩ: Ye n tʋ-wɛɣɛ tɑ niŋ tɑɑ, tɩɩ kpiisi pɑ ɑcɑlɛɛ tǝnɑŋnɑŋ. 
Ɩlɛnɑ Tɑcɑɑ mʋ pɑ kʋsǝlǝmʋtʋ, nɑ pɑ́ kpiisi pɑ ɑcɑlɛɛ ɑnɩ ɑ tǝnɑ. Ɩlɛnɑ pɑ́ hɑ hɔɣɔlʋɣʋ ŋkʋɣʋ hǝtɛ sɩ Hoomɑ. Ncɑɑlɛ kɛ pɑ yɑɑ mpʋ nɑ pɑ tɛ tɑɑ. 
Ḿpʋ́ɣʋ́ Ɩsɛɣɛlɩ nyǝ́mɑ kʋlɑ Hoo pʋɣʋ, nɑ pɑ́ kpɑɣɑnɑ sǝsǝncɑɑsɩ teŋku hɔɣɔlʋɣʋ mpɑɑʋ sɩ pɑ cɔlǝɣɩ Ɩtɔm tɛtʋ. Amɑ pɑ kpisɑ kɑntǝlʋɣʋ kɛ mpɑɑʋ tɑɑ. 
Ɩlɛnɑ pɑ́ niki Ɩsɔ nɑ Moisi kɛ kʋntǝnɑʋ sɩ pepe tɔɔ kɛ́ pɛlɛ pɑ lǝsɑ-wɛɣɛ Icipiti tɑɑ sɩ, pɑ́ sɩ wʋlɑɣɑ tɛtʋ tɑɑ? Tɔɣɔnɑɣɑ yɑɑ lʋm fɛɩ, pǝyele wɑhɑlɑ kʋtɔɣɔʋ Mɑnnɑ nɑ́ lɩɩ-wɛɣɛ sɔŋ. 
Ḿpʋ́ɣʋ́ Tɑcɑɑ tʋwɑ Ɩsɛɣɛlɩ nyǝ́mɑ kɛ tʋmɑɑ ɑsɑɣɑɑ, nɑ pǝ́ nyɑsɑ pɑ pɑɣɑlɛ nɑ pɑ́ sɩ. 
Tǝnɑɣɑlɛ yǝlɑɑ lɛlɑɑ polɑɑ nɑ pɑ́ tɔ Moisi sɩ: Tǝ pǝntǝnɑ nyɑnɑ Tɑcɑɑ kɛ timpi tǝ kʋntǝnɑ-mɛ tɔ. Mpʋ tɔ, wiinɑ-ɩ nɑ ɩ́ hɑtǝlǝnɑ-tʋɣʋ tʋmɑɑ mpɛ. Ɩlɛnɑ Moisi nɑɑ sʋʋ-wɛɣɛ sǝlǝmǝnɑʋ. 
Ntɛnɑ Tɑcɑɑ sɩ: Ɩ́ lu tʋm lɛɛsʋɣʋ kɛ nyǝɣǝlʋɣʋ kʋsɛɛmʋɣʋ, nɑ ɩ́ siki kpɑ́tʋ́ɣʋ́ kʋtɑɣɑlʋɣʋ nyʋɣʋ tɑɑ. Ye pǝ nyɑsɑ wei nɑ ɩ́ kʋsɩ ɩsɛ nɑ ɩ́ nyǝnɩ-kʋ, pɩɩ wɑɑ-ɩ. 
Ḿpʋ́ɣʋ́ Moisi lɑpɑ ɩsɩɩ Tɑcɑɑ yɔɣɔtʋɣʋ tɔ. Nɑ pǝ́ nyɑsɑ wei nɑ ɩ́ nyǝnɑ-kʋ pǝ wɑɑ-ɩ. 
Ḿpʋ́ɣʋ́ Ɩsɛɣɛlɩ nyǝ́mɑ tʋ mpɑɑʋ hɑlǝnɑ Opoti. 
Pɑ kʋlɑ tǝnɑ, ɩlɛnɑ pɑ́ polo Yɛ-Apɑlim kɛ Mowɑpʋ ilim tǝlɩɩlɛ tɔɔ wʋlɑɣɑ tɛtʋ tɑɑ. 
Pɑ lɩɩ tǝnɑɣɑ nɑ pɑ́ polo Selɛtɩ lɔɔʋ nɔɣɔ. 
Pɑ kʋlɑ tǝnɑɣɑ nɑ pɑ́ polo Alǝnɔŋ pɔɣɔ ŋkɑ kɑ nyʋɣʋ wɛ Amoni nyǝ́mɑ tɛ, nɑ kɑ́ fɑkɩ wʋlɑɣɑ tɛtʋ hɔɣɔlʋɣʋ, nɑ pǝ́cɔ́ kɑ́ tɑkɩ Mowɑpʋ nyǝ́mɑ nɑ Amolii nyǝ́mɑ pɑ toŋɑ tɔ. 
Pǝ tɔɔ kɛ́ pɑ yɔɣɔtɑ Tɑcɑɑ yoou tɑkǝlɑɣɑ tɑɑ sɩ: Fɑhɛpɩ kɛ Sufɑ tɛtʋ tɑɑ, nɑ Alǝnɔŋ lɔɔŋ 
nɑ lɔɔŋ wei ɩ wɛ Alǝnɔŋ hɔɣɔlʋɣʋ tɔɔ kɛ́ Mowɑpʋ toŋɑ tɔɔ tɔ. 
Pɑ lɩɩ tǝnɑɣɑ ɩlɛnɑ pɑ́ polo Lɔkɔ cɔlɔɣɔ timpi Tɑcɑɑ tɔmɑ Moisi sɩ: Kpeɣeli sɑmɑɑ, nɑ mɑ́ hɑ-wɛɣɛ lʋm tɔ. 
Wɑɑtʋ ɩnǝɣɩ Ɩsɛɣɛlɩ nyǝ́mɑ mɑpɑ kɑwǝyɑɣɑ sɩ: Lɔkɔ lʋm ɩ́ lɩɩnɑ kɑwilitɑsɩ. 
Awulɑɑ nɑ kɑsɑɣɑmpiyɑ hulinɑ-ɩ nɑ pɑ kɑwulɑɣɑ kpɑtǝŋ. Pɑ lɩɩ wʋlɑɣɑ tɛtʋ tɑɑ, ɩlɛnɑ pɑ́ tɑlɑ Mɑtɑnɑ. 
Pɑ lɩɩ tǝnɑ nɑ pɑ́ polo Nɑhɑliyɛlɩ, tǝnɑ wɑɑlɩ kɛ́ Pɑmɔtɩ. 
Pɑ lɩɩ tǝnɑ, ɩlɛnɑ pɑ́ polo Mowɑpʋ tɛtʋ tɛtɛkǝlɛ kɛ Pisikɑ pʋɣʋ nyʋɣʋ tɑɑ nɑ wʋlɑɣɑ tɛtʋ tɔɔ. 
Ḿpʋ́ɣʋ́ Ɩsɛɣɛlɩ nyǝ́mɑ tilɑɑ nɑ pɑ́ heeli Amolii nyǝ́mɑ wulɑʋ Sihoŋ sɩ: 
Yele nɑ tǝ fɑɣɑnɑ nyɑ́ tɛtʋ tɑɑ. Hɑpǝlɛ kɛ tɩɩ siɣisi, hɑlǝnɑ tǝ́ tɛsɩ nyɑ́ tɛtʋ. Tǝ kɑɑ hɛlɩ hɑlǝm yɑɑ lɛsɛŋnɑɑ tɑɑ, yɑɑ tǝ́ nyɔɔ lʋm. 
Amɑ Sihoŋ tɑ tisi. Ḿpʋ́ɣʋ́ ɩ́ kuu ɩ yoolɑɑ tǝnɑ, nɑ ɩ́ kɑtɩ Ɩsɛɣɛlɩ nyǝ́mɑ kɛ Yɑhɑsɩ wʋlɑɣɑ tɛtʋ tɑɑ. 
Ḿpʋ́ɣʋ́ Ɩsɛɣɛlɩ nyǝ́mɑ yoonɑ-ɩ. Nɑ pɑ́ lɛɛkɩ ɩ tɛtʋ tǝnɑɣɑ pǝ kpɑɣɑʋ Alǝnɔŋ nɑ pǝtɛɛ tɔɔ, nɑ Yɑpɔkɩ nɑ ɩsɔtɑɑ tɔɔ, kɛ́ Amoni nyǝ́mɑ toŋɑ koluŋɑ nɑ ilim tǝlɩɩlɛ tɔɔ. 
Nɑ pɑ́ lɛɛkɩ Hɛsǝpɔŋ ɩcɑtɛ, nɑ pǝ cɔlɔ nyǝnɑ sǝkpenɑ nɑ pɑ́ cɑɣɑ. 
Hɛsǝpɔŋ tǝnɑɣɑ Amolii nyǝ́mɑ wulɑʋ Sihoŋ kɑ wɛɛ. Ɩ kɑ yoonɑ Mowɑpʋ wulɑʋ kʋpǝŋ kɛ́, nɑ ɩ́ lɛɛkɩ ɩ tɛtʋ tǝnɑ. Hɑlǝnɑ pǝ yoosinɑ Alǝnɔŋ. 
Hɑlɩ yonyoolɑɑ tʋ-tɛ nɑ yontu sɩ: Ɩ́ kɔɔ Hɛsǝpɔŋ nɑ ɩ́ ŋmɑ́ Sihoŋ ɩcɑtɛ nɑ tǝ koluŋɑ. 
Kɔkɔ yɑwɑ Hɛsǝpɔŋ. Kɑ tʋlɑ Sihoŋ ɩcɑtɛ tɑɑ. Kɑ nyɑɣɑ Aɑ kɛ Mowɑpʋ tɛtʋ tɑɑ. Kɑ kpɛnnɑ Alǝnɔŋ ɩsɔtɑɑ sɔsɑɑ. 
Mowɑpʋ, nyɑ́ tɔm wɛ wɑɩyo. Tʋɣʋ Kemɔsɩ lɑɑlɑɑ mɛ, mǝ lepɑ. Mǝ pǝyɑlɑɑ sewɑ, nɑ Amolii wulɑʋ Sihoŋ nɑ́ɑ́ kpɑ mǝ ɑlɑɑ kɛ yomle. 
Tǝ tɔwɑ Amolii nyǝ́mɑ kɛ nyǝmɑ́. Tǝ wɑkǝlɑ Hɛsǝpɔŋ tɛtʋ tǝnɑ, hɑlǝnɑ Tipɔŋ. Hɑlǝnɑ pǝ́ polo Nofɑ nɑ Mɛtǝpɑ tɔ, tǝ kpiisɑ pɑ tǝnɑɣɑ. 
Ḿpʋ́ɣʋ́ Ɩsɛɣɛlɩ nyǝ́mɑ tɔɣɔ Amolii nyǝ́mɑ tɛtʋ. 
Nɑ Moisi kʋsɩ feŋlɑɑ nɑ pɑ́ cɔɔ Yɑsɛɛ ɩcɑtɛ. Yoolɑɑ lɛɛkɑ-tɛ nɑ tǝ ɑcɑlɛɛ sǝkpenɑ. Pɑ tɔɣɔnɑ Amolii nyǝ́mɑ. 
Pǝ wɑɑlɩ kɛ́ pɑ lɑɣɑsɑ mpɑɑʋ nɑ pɑ́ mǝŋnɑ Pɑsɑŋ tɔɔ. Ḿpʋ́ɣʋ́ tǝnɑ wulɑʋ Oki nɑ́ lǝsɑ ɩ yoolɑɑ tǝnɑ nɑ pɑ́ polo Ɩsɛɣɛlɩ nyǝ́mɑ yoonɑʋ kɛ Ɩtǝlei. 
Ḿpʋ́ɣʋ́ Tɑcɑɑ heelɑ Moisi sɩ: Tɑɑ nyɑnɑ-ɩ. Mɑɑ tʋ ɩ́ nɑ ɩ yoolɑɑ nɑ ɩ tɛtʋ tǝnɑɣɑ nyɑ́ niŋ tɑɑ, nɑ ń lɑnɑ-ɩ ɩsɩɩ n lɑpǝnɑ Amolii nyǝ́mɑ wulɑʋ Sihoŋ wei ɩ kɑ wɛ Hɛsǝpɔŋ tɔ. 
Nɑ Ɩsɛɣɛlɩ nyǝ́mɑ kʋ Oki nɑ ɩ pǝyɑlɑɑ, nɑ ɩ yoolɑɑ tǝnɑ. Ɩ tɑ yele pɑɑ kʋlʋm nɑ ɩ weesuɣu. Ɩlɛnɑ pɑ́ lɛɛkɩ tɛtʋ. 
﻿Kʋkɑlʋɣʋ.
22.
Ḿpʋ́ɣʋ́ Ɩsɛɣɛlɩ nyǝ́mɑ tɛɛwɑ nɑ pɑ́ siki Yɑɑtɑnɩ kʋtɛsʋɣʋ tɔɔ kɛ́ Mowɑpʋ tɛtɛkǝlɛ tɑɑ kɛ́ Yeliko ɩsɛntɑɑ. 
Tǝnɑɣɑ Sipɔɔ pǝyɑlʋ Pɑlɑkɩ wei ɩ tɔkɑɣɑ kɑwulɑɣɑ kɛ Mowɑpʋ kɛ wɑɑtʋ ɩnɩ tɔ, ɩ nɩɩwɑ ɩsǝnɑ Ɩsɛɣɛlɩ nyǝ́mɑ lɑpɑ Amolii nyǝ́mɑ tɔ. Ɩlɛnɑ sɔɣɔntʋ kpɑ ɩ́ nɑ ɩ sɑmɑɑ nɑ pɑ́ seliɣi sɩ, Ɩsɛɣɛlɩ nyǝ́mɑ kǝlɑ pɑɣɑlɛ. Mpʋɣʋlɛ Mowɑpʋ nyǝ́mɑ tɔmɑ Mɑtiyɑŋ nyǝ́mɑ kʋpɑɣɑlɑɑ sɩ: Ɩsɛɣɛlɩ nyǝ́mɑ cɑɑ pǝ tǝnɑɣɑ kpiisuɣu kɛ́, nɑ pɑ́ cɔɔnɑ-mɛ, ɩsɩɩ nɑɑŋ kuntuɣu nyɩɩtʋ tɔ. 
Ɩlɛnɑ wulɑʋ tili ɩ yǝlɑɑ kɛ Peyɔɔ pǝyɑlʋ Pɑlɑɑm wei ɩ kɑ wɛ Petɔɔ kɛ Ɩfǝlɑtɩ pɔɣɔ tɔɔ tɔ ɩ kiŋ sɩ, pɑ́ heeli-ɩ sɩ: Yǝlɑɑ nɑpǝlɩ pɑ lɩɩnɑ Icipiti nɑ pɑ́ kɔɔ nɑ pɑ́ wɑɑsɩ mɑ tɛtʋ tɔɔ. 
Hɑɩ, kɔɔ nɑ ń tǝŋsɩ-wɛɣɛ mpusi. Pɑ kǝlɑ-m toŋ. Ntɑnyɩ n kɑ́ pǝsɩ nɑ ń tɔɣɔnɩ-wɛɣɛ mɑ tɛtʋ tɑɑ. Mpi tɔ, mɑ nyǝmɑ sɩ, ye n tǝŋsɑ yʋlʋ kɛ mpusi, yɑɑ n koolɑ-ɩ kʋpɑntʋ, pǝ lɑkɩ kɛ́. 
Ḿpʋ́ɣʋ́ Mowɑpʋ nɑ Mɑtiyɑŋ kʋpɑɣɑlɑɑ kpɛnnɑ mpi pɑɑ fɛlɩ pee nɑlʋ Pɑlɑɑm tɔ. Nɑ pɑ́ polo ɩ tɛ nɑ pɑ́ heeli-ɩ Pɑlɑkɩ kʋsǝlǝmʋtʋ. 
Ntɛnɑ Pɑlɑɑm sɩ: Ɩ́ sʋʋ mɑ tɛ, nɑ kʋ femɑ, ɩlɛ mɑ tɛlǝsɩ-mɛɣɛ nti Tɑcɑɑ heelɑ-m tɔ. 
Ɩlɛnɑ Tɑcɑɑ pɔɔsɩ-ɩ sɩ: Mʋʋlɑɑ mpɑ pɑ wɛnnɑ nyɑ́ tɛ? 
Ntɛnɑ Pɑlɑɑm cɔ-ɩ sɩ: Mowɑpʋ wulɑʋ Pɑlɑkɩ tilinɑ yǝlɑɑ sɩ pɑ́ heeli-m sɩ 
nɑpǝlɩ pɑ lɩɩnɑ Icipiti nɑ pɑ́ wɑtɩ-m. Ɩlɛ kɔɔ nɑ ń tǝŋsɩ-wɛɣɛ mpusi, nɑ mɑ pǝsɩ-wɛ nɑ mɑ́ tɔɣɔnɩ-wɛ. 
Mpʋɣʋlɛ Ɩsɔ tɔmɑ Pɑlɑɑm sɩ: Tɑɑ tǝŋ-wɛ sɩ n tǝŋsǝɣɩ Ɩsɛɣɛlɩ nyǝ́mɑ kɛ mpusi yoo. Mpi tɔ, mɑ tɛmɑ-wɛɣɛ kʋpɑntʋ kooluɣu. 
Tɛʋ femɑ ɩlɛnɑ Pɑlɑɑm tɔ Pɑlɑkɩ tillɑɑ sɩ: Ɩ́ kpe mǝ tɛ. Tɑcɑɑ kisɑɑ sɩ mɑ́ tɑɑ tǝŋ-mɛ. 
Ɩlɛnɑ Mowɑpʋ kʋpɑɣɑlɑɑ mpɛ pɑ́ mǝlɩ nɑ pɑ́ heeli Pɑlɑkɩ sɩ: Pɑlɑɑm kisɑ-tʋɣʋ tǝŋʋɣʋ. 
Ḿpʋ́ɣʋ́ Pɑlɑkɩ kʋsɑ tillɑɑ kʋfɑmɑ nɑ pɑ tɑɑ kɛ́ ɩ wɑɑlɩ nyǝ́mɑ. Pɛlɛ pɑ kǝlɑ kɑncɑɑlɑɣɑ nyǝ́mɑ kɛ pɑɣɑlɛ nɑ sɔsɔɔntʋ. 
Nɑ pɑ́ polo pɑ heeli Pɑlɑɑm sɩ wulɑʋ tɔmɑ sɩ: Mɑ kpɑ nyɑ́ yule. Pɑɑ pǝ cɑɑlɑ-ŋ ɩsǝnɑ, polo nɑ nyɑnɑ-ɩ ɩ́ nɑ́. 
Pǝyele ye n tǝŋsɑ mpɛ ɩnǝɣɩ mpusi, mɑɑ kʋsɩ nyɑ́ nyʋɣʋ nɑ mɑ́ hɑ-ŋ pǝ tǝnɑ mpi n sɔɔlɑɑ tɔ. 
Ntɛnɑ Pɑlɑɑm cɔ tillɑɑ mpɛ sɩ: Pɑɑ ɩ kɑ́ hɑ-m ɩ liɣitee nɑ pǝ wʋlɑnɑɑ tǝnɑ, pǝ fɛɩ sɩ mɑ́ lɩɩ hǝm, nɑ mɑ́ pǝntǝnɑ mɑ Ɩsɔ Tɑcɑɑ. 
Ɩlɛ pɑɑ nɑ mpʋ, ɩ́ sʋʋ cǝnɛɣɛ ɑhoo ɑnɛ nɑ mɑ́ nɑ́ nti Ɩsɔ kɑ́ tɑsɑ-m heeluɣu tɔ. 
Ḿpʋ́ɣʋ́ Tɑcɑɑ tɔmɑ Pɑlɑɑm kɛ ɑhoo tɑɑ sɩ: Ntɔŋ nyɑ́ wɑɑlɩ kɛ́ yǝlɑɑ mpɛ pɑ kɔmɑ? Tǝŋ-wɛ, ɩlɛ nti mɑɑ hʋlɩ-ŋ tɔ, tǝ tike kɛ n kɑ́ lɑ. 
Tɛʋ femɑ tɑnɑŋ, ɩlɛnɑ Pɑlɑɑm kpɛɛlɩ ɩ kpɑŋɑɣɑ nɑ ɩ́ tǝŋ Mowɑpʋ nyǝ́mɑ. 
Tɛʋ femɑ tɑnɑŋ, ɩlɛnɑ Pɑlɑɑm kpɛɛlɩ ɩ kpɑŋɑɣɑ ɑlʋnyǝŋkɑ. Nɑ ɩ tǝmlɛ nyǝ́mɑ kɛ nɑɑlɛ, nɑ pɑ́ tǝŋ Mowɑpʋ nyǝ́mɑ. Amɑ Tɑcɑɑ mʋ pɑ́ɑ́nɑ́ nɑ ɩ tɛɛʋ mpɩ. Ɩlɛnɑ ɩsɔtɑɑ tillu tɑŋɩ-ɩ mpɑɑʋ tɑɑ. 
Kpɑŋɑɣɑ nɑwɑ ɩsɔtɑɑ tillu kɛ mpɑɑʋ hɛkʋ tɑɑ nɑ ɩ́ kpɛɛwɑ ɩ lɑɣɑtɛ nɑ ɩ́ tɔkɑ ɩ niŋ tɑɑ, ɩlɛnɑ kɑ́ hɛlɩ. Nɑ Pɑlɑɑm mɑ-kɛ nɑ ɩ́ mǝlǝnɑ mpɑɑʋ tɑɑ. 
Ḿpʋ́ɣʋ́ ɩsɔtɑɑ tillu tuusɑ lɔlɔ, nɑ ɩ́ sǝŋ mpɑɑʋ tɑɑ kɛ́ lɛsɛŋ tɑwɑ koloosi hɛkʋ. 
Kpɑŋɑɣɑ nɑ-ɩ ɩlɛnɑ kɑ́ tiili kɑ tɩ nɑ koluŋɑ nɑ pǝ́ kʋ́ Pɑlɑɑm nɔɔhǝlɛ. Ɩlɛnɑ ɩ́ sʋʋ-kɛɣɛ mɑpʋ. 
Ḿpʋ́ɣʋ́ ɩsɔtɑɑ tillu tɑsɑ pote nɑ ɩ́ sǝŋ timpi koloosi kpɩɩlɑ teu nɑ pǝ́ fɛɩ hɛlʋɣʋ nɑ ntɔɣɔŋ yɑɑ mpǝtǝŋ tɔ. 
Kpɑŋɑɣɑ nɑ-ɩ, ɩlɛnɑ kɑ́ hǝntɩ. Tǝnɑɣɑ pɑ́ɑ́nɑ́ kpɑ Pɑlɑɑm nɑ ɩ́ hɔɔkɩ-kɛɣɛ kpɑ́tʋ́ɣʋ́. 
Mpʋɣʋlɛ Tɑcɑɑ kulɑ kpɑŋɑɣɑ nɔɣɔ nɑ kɑ́ tɔ́ Pɑlɑɑm sɩ: Pepeɣe mɑ lɑpɑ-ŋ nɑ ń mɑ-m hɑlɩ tɔm tooso tǝnɑ? 
Ntɛnɑ Pɑlɑɑm cɔ sɩ: N nyǝnɑ-m yem kɛ́ te. Ye mɑɑ tɔkɑ lɑɣɑtɛ ɩsǝntɔ mɑɑ tɛmɑ-ŋ kʋɣʋ kɛ kpɑkpɑɑ. 
Kɛlɛnɑ kpɑŋɑɣɑ sɩ: Anɩ mɑ kɛ́ nyɑ́ kpɑŋɑɣɑ kɛ́, nɑ ń cɑkɩ-m tɑm. Too tɔ, mɑ tɛmɑ-ŋ ḿpʋ́ɣʋ́ lɑpʋ nɑ? Pɑɑlɑm sɩ: Aɑɩ yoo. 
Ḿpʋ́ɣʋ́ Tɑcɑɑ kulɑ Pɑlɑɑm ɩsɛ nɑ ɩ́ nɑ́ ɩsɔtɑɑ tillu sǝŋɑ mpɑɑʋ hɛkʋ tɑɑ, nɑ ɩ lɑɣɑtɛ kɛ ɩ niŋ tɑɑ. Tǝnɑɣɑlɛ ɩ hotɑ ɩ lotu tɔɔ kɛ́ ɑtɛ. 
Ntɛnɑ ɩsɔtɑɑ tillu pɔɔsɩ-ɩ sɩ: N mɑpɑ nyɑ́ kpɑŋɑɣɑ kɛ tɔm tooso suwe? Mɑ kɔmɑɣɑ sɩ mɑ kɑkɩ-ŋ mpɑɑʋ. Mpi tɔ, mɑ nyǝmɑ́ sɩ n puki tǝlete kɛ́. 
Amɑ nyɑ́ kpɑŋɑɣɑ nɑ-m nɑ kɑ́ hɛlɩ-m tɔm tooso. Ye pǝ tɑɣɑ mpʋ mɑɑ kʋ-ŋ nɑ mɑ yele-kɛ nɑ kɑ weesuɣu. 
Ḿpʋ́ɣʋ́ Pɑlɑɑm tɔmɑ ɩsɔtɑɑ tillu sɩ: Mɑ tɑɑ nyɩ sɩ n tɑŋɑ-m mpɑɑʋ tɑɑ sɩ mɑ́ tɑɑ polo. Mɑ tɔm sǝpɑ. Ye nyɑ́ lɑŋlɛ tɑ hɛɛnɑ mɑ pote ńtɛ́ mɑ mǝlǝɣɩ nɔɔnɔɔ. 
Ɩlɛnɑ ɩsɔtɑɑ tillu sɩ: Tǝŋ-wɛ. Amɑ nti mɑ heeliɣi-ŋ tɔ, tǝ tike kɛ ń kɑ́ yɔɣɔtɩ. Ntɛnɑ Pɑlɑɑm tǝŋ tillɑɑ mpɛ. 
Wɑɑtʋ wei Pɑlɑkɩ nɩɩwɑ Pɑlɑɑm kɔntɛ ɩlɛnɑ ɩ́ polo ɩ sǝŋʋɣʋ kɛ Mowɑpʋ ɩcɑtɛ nte tǝ wɛ tɛtʋ toŋɑ kɛ Alǝnɔŋ lɔɔʋ nɔɣɔ tɔ. 
Nɑ Pɑlɑkɩ pɔɔsɩ-ɩ sɩ: Pepe tɔɔ kɛ́ n tɑ kɔɔ kpɑkpɑɑ kɛ wɑɑtʋ wei mɑ tilɑ tɔm kɑncɑɑlɑɣɑ nyǝm tɔ? Yɑɑ n hʋʋkɩ sɩ mɑ kpisiɣi nyɑ́ nyʋɣʋ kʋsʋɣʋ? 
Ḿpʋ́ɣʋ́ Pɑlɑɑm cɔwɑ sɩ: Tɔʋ pǝnɛntɛ mɑ kɔmɑ yɑɑ. Amɑ mɑɑ lɑkɩ mɑ luɣu nyǝntʋ kɛ́. Nti Ɩsɔ kɑ́ tʋ-m tɔ tǝ tike kɛ mɑɑ yɔɣɔtɩ. 
Ḿpʋ́ɣʋ́ pɑ nɑɑlɛ pɑ polɑ Kiliyɑtɩ-Husoti. 
Nɑ Pɑlɑkɩ lɑɑ nɑɑŋ nɑ heeŋ nɑ ɩ́ hɑ ɩ wɑɑlɩ nyǝ́mɑ nɑ Pɑlɑɑm. 
Tɛʋ femɑ ɩlɛnɑ Pɑlɑkɩ nɑ Pɑlɑɑm pɑ́ kpɑ Pɑmɔtɩ-Pɑɑlɩ timpi pǝ loosiɣi ɩsɛɣɛlɩ tǝsikile hɔɣɔlʋɣʋ tɔ. 
﻿Kʋkɑlʋɣʋ.
23.
Ḿpʋ́ɣʋ́ Pɑlɑɑm tɔmɑ Pɑlɑkɩ sɩ: Nmɑ-m tǝfɛɛnlɛ kɛ tɔm nɑɑtosompɔɣɔlɑɣɑ. Nɑ ń cɛlɛ-m lɑtǝcɛnɑɑ nɑ ɩwɑɑŋ kɛ nɑɑtosompɔɣɔlɑɣɑ mpɔɣɔlɑɣɑ. 
Ɩlɛnɑ Pɑlɑkɩ lɑ mpʋ, nɑ pɑ nɑɑlɛ pɑ́ lɑɑ lɑtǝcɛ nɑ ɩwɑɑʋ kɛ pɑɑ lonte nte tǝ tɑɑ. 
Nɑ Pɑlɑɑm tɔ Pɑlɑkɩ sɩ: Sǝŋ tǝfɛɛnlɛ cǝnɛ nɑ mɑ́ hɑtǝlɩ. Ntɑnyɩ Tɑcɑɑ kɑ́ lɩɩ mɑ tɔɔ nɑ ɩ́ heeli-m nɑtǝlɩ nɑ mɑ tɛlǝsɩ-ŋ. Ɩlɛnɑ ɩ́ kpɑ tontoŋlɛ tɔɔ. 
Tǝnɑɣɑ Tɑcɑɑ lɩɩ ɩ tɔɔ, nɑ Pɑlɑɑm tɔ sɩ: Mɑ ŋmɑwɑ tǝfɛɛnlɛ kɛ tɔm nɑɑtosompɔɣɔlɑɣɑ, nɑ mɑ́ lɑɑ lɑtǝcɛ nɑ ɩwɑɑʋ kɛ pɑɑ tǝfɛɛnlɛ nte tǝ tɔɔ. 
Ɩlɛnɑ Tɑcɑɑ hʋlɩ Pɑlɑɑm kɛ tɔm nti ɩ kɑ yɔɣɔtɩ tɔ. Nɑ ɩ́ tɔmɩ-ɩ sɩ: Mǝlɩ Pɑlɑkɩ kiŋ. 
Ḿpʋ́ɣʋ́ ɩ mǝlɑ Pɑlɑkɩ nɑ ɩ wɑɑlɩ nyǝ́mɑ pɑ cɔlɔ nɑ pɑ́ sǝŋ tǝfɛɛnlɛ tǝnɑ. 
Kɑwǝyɑɣɑ ŋkɑ Pɑlɑɑm mɑpɑ tɔɣɔlɔ: Mowɑpʋ wulɑʋ Pɑlɑkɩ yɑɑnɑ-m ilim tǝlɩɩlɛ pɔɔŋ tɑɑ kɛ Silii, sɩ mɑ́ nyɑɑsɩ Ɩsɛɣɛlɩ nyǝ́mɑ. Nɑ mɑ́ tǝŋsɩ Yɑkɔpʋ lʋlʋɣʋ nyǝ́mɑ kɛ mpusi. 
Ɩlɛ ɩsǝnɑɣɑ mɑɑ tǝŋsɩ mpusi kɛ wei Tɑcɑɑ tɑ tǝŋsɩ mpusi tɔ? Yɑɑ ɩsǝnɑɣɑ mɑɑ nyɑɑsɩ yǝlɑɑ mpɑ ɩ tɑ nyɑɑsɩ tɔ? 
Pɔɔŋ tɔɔ kɛ́ mɑ wɛɛ, nɑ mɑ́ loosiɣi yǝlɑɑ mpɛ. Pulɑsɩ tɔɔ kɛ́ mɑ wɛɛ nɑ mɑ́ nyǝnǝɣɩ-wɛ. Pɑ fɑɣɑnɑ piitimnɑɑ lɛmpɑ kɛ, nɑ pɑ tǝcɑɣɑlɛ wɛnɑ tǝ mpɑɑ. 
Aweɣelɛ Ɩsɛɣɛlɩ sɑmɑɑ kɑllʋ? Yɑɑ ɩ cɛkǝnɑ ɩ lʋlʋɣʋ nyǝ́mɑ nyʋɣʋ? Mɑ sɔɔlɑ mɑ́ nɑ siɣisilɑɑ mpɛ tǝ́ kpɛntɩ sǝm kɛ́, nɑ pǝ́ lɑ-m ɩsɩɩ mpɛ. 
Mpʋɣʋlɛ Pɑlɑkɩ pɔɔsɑ Pɑlɑɑm nɑ piti sɩ: Wetiɣilɛ n lɑpɑ-m mpʋ? Mɑ kɔnɑ-ŋ kɛ́ sɩ ń tǝŋsɩ mɑ kolontunɑɑ kɛ mpusi ɩlɛnɑ nyɑɑ mǝlɩ nɑ ń kooliɣi-wɛɣɛ kʋpɑntʋ nɑ? 
Ntɛnɑ Pɑlɑɑm cɔ sɩ: Tǝlɑsɩ kɛ́ sɩ mɑ yɔɣɔtɩ nti Tɑcɑɑ tʋ mɑ nɔɣɔ tɑɑ tɔ. 
Mpʋɣʋlɛ Pɑlɑkɩ tɔmɑ Pɑlɑɑm sɩ: Kɔɔ nɑ tǝ́ lɑɣɑsɩ timpi n kɑ́ nɑ́ Ɩsɛɣɛlɩ nyǝ́mɑ tǝnɑ tɔ. Pǝ tɑɣɑ pʋlʋ, pǝcɔ tike kɛ n nɑɑkɩ. Tǝnɑɣɑ n kɑ́ tǝŋsɩ-m-wɛɣɛ mpusi. 
Ɩlɛnɑ ɩ́ ponɑ Pɑlɑɑm kɛ Pisikɑ pʋɣʋ luɣu tǝfeŋle, nɑ ɩ́ ŋmɑ tǝfɛɛnlɛnɑɑ tɔtɔɣɔ nɑɑtosompɔɣɔlɑɣɑ. Nɑ ɩ́ lɑɑ lɑtǝcɛ nɑ ɩwɑɑʋ kɛ pɑɑ tǝfɛɛnlɛ nte tǝ tɔɔ. 
Nɑ ɩ́ tɔ́ Pɑlɑkɩ sɩ: Sǝŋ tǝnɑ nɑ mɑ́ polo nɑ mɑ́ nɑ Ɩsɔ tǝ́ suli. 
Ɩlɛnɑ Tɑcɑɑ tʋ Pɑlɑɑm nɔɣɔ tɑɑ kɛ́ tɔm sɩ ɩ́ mǝlɩ nɑ ɩ́ heeli Pɑlɑkɩ. 
Pɑlɑɑm mǝlɑ wulɑʋ nɑ ɩ wɑɑlɩ nyǝ́mɑ pɑ kiŋ, ɩlɛnɑ ɩ́lɛ́ ɩ pɔɔsɩ-ɩ sɩ: Wentiɣilɛ Tɑcɑɑ heelɑ-ŋ? 
Ḿpʋ́ɣʋ́ Pɑlɑɑm kpɑɣɑ kɑwǝyɑɣɑ sɩ: Sipɔɔ pǝyɑlʋ Pɑlɑkɩ kʋlɩ nɑ n ke ŋkpɑŋŋ. 
Ɩsɔ tɑ́ kɛ́ yʋlʋ sɩ ɩ looliɣi, yɑɑ ɩ́ lɑɣɑsɩ ɩ kʋsǝsɩɩtʋ. Nti ɩ sɩɩwɑ tɔɣɔ ɩ lɑkɩ tǝtetete. 
Tɑcɑɑ koolinɑ yǝlɑɑ mpɛɣɛ kʋpɑntʋ, nɑ mɑ́ɑ́ tɛɛsǝɣɩ, 
mɑɑ pǝsǝɣɩ nɑ mɑ́ lɑɣɑsɩ pʋlʋ. Ɩ wɛ pɑ wɑɑlɩ kɛ́ ɩ tɑ nɑ pɑ ɩsɑɣɑtʋ, yɑɑ pɑ tɑsǝkǝlɛ. Ɩ kɛ́ pɑ wulɑʋ kɛ́ nɑ pɑ́ wilitiɣi-ɩ nɑ lɑŋhʋlʋmlɛ. 
Ɩnɩ ɩ lǝsǝnɑ-wɛɣɛ Icipiti tɑɑ nɑ tomiŋ ɩsɩɩ tɑɑlɛ nɑʋ. 
Tɩɩtʋ nɑ pee pɔɔsʋɣʋ ɩɩ lɑkɩ Ɩsɛɣɛlɩ nyǝ́mɑ kɛ pʋlʋ. Pǝ tɔɔ kɛ́ pɑ nyǝnǝɣɩ Ɩsɛɣɛlɩ nɑ pɑ tɔŋ sɩ: Ɩɩ nɑɑkɩ mpi Ɩsɔ lɑpɑ-wɛ tɔ. 
Yǝlɑɑ mpɛ pɑ wɛ toŋ kɛ́ ɩsɩɩ tɔɣɔlɑɣɑ ŋkɑ kɑ cǝlǝɣɩ kɑ tɔɣɔnɑɣɑ, nɑ kɑ́ nyɔɔkɩ kɑ kʋkʋkʋm cɑlǝm, nɑ pǝ́cɔ́ kɑ́ hǝntǝɣɩ tɔ. 
Ntɛnɑ Pɑlɑkɩ tɔ Pɑlɑɑm sɩ: Ye n kɑɑ tǝŋsɩ-wɛɣɛ mpusi, ɩlɛ tɑɑ kooli-wɛɣɛ kʋpɑntʋ. 
Kɛlɛnɑ Pɑlɑɑm sɩ: Anɩ mɑ tɛmɑ-ŋ heeluɣu sɩ nti Tɑcɑɑ tʋɣʋ mɑ nɔɣɔ tɑɑ tɔɣɔ mɑ yɔɣɔtǝɣɩ. 
Ḿpʋ́ɣʋ́ Pɑlɑkɩ yɑɑ pɑlɑɑm sɩ: Tǝ́ lɑɣɑsɩ lonte lɛntɛ. Ntɑnyɩ Ɩsɔ kɑ́ tisi nɑ ń tǝŋsɩ-m yǝlɑɑ mpɛɣɛ mpusi. 
Ɩlɛnɑ ɩ́ kpɑɑnɑ-ɩ Peyɔɔ pʋɣʋ tɔɔ timpi yǝlɑɑ nɑɑkɩ wʋlɑɣɑ tɛtʋ tɔ. 
Nɑ Pɑlɑɑm tɔ Pɑlɑkɩ sɩ: Nmɑ-m tǝfɛɛnlɛnɑɑ kɛ nɑɑtosompɔɣɔlɑɣɑ, nɑ ń cɑɑ-m lɑtǝcɛnɑɑ kɛ nɑɑtosompɔɣɔlɑɣɑ nɑ heeŋ kɛ mpʋ tɔtɔ. 
Ɩlɛnɑ Pɑlɑkɩ lɑ mpʋ nɑ ɩ́ lɑɑ lɑtǝcɛ nɑ ɩwɑɑʋ kɛ pɑɑ tǝfɛɛnlɛ nte tǝ tɔɔ. 
﻿Kʋkɑlʋɣʋ.
24.
Ḿpʋ́ɣʋ́ Pɑlɑɑm cɛkǝnɑɑ sɩ Tɑcɑɑ sɩɩwɑɣɑ sɩ ɩ kooliɣi Ɩsɛɣɛlɩ nyǝ́mɑ kɛ kʋpɑntʋ. Ɩlɛ ɩ tɑ tɑsɑ pɛɛkʋɣʋ sɩ ɩ suliɣi Ɩsɔ ɩsɩɩ ɩ tɩɩ lɑkɩ tɔ. Ntɛnɑ ɩ kɛɛsɩ kpɑkpɑɑ nɑ wʋlɑɣɑ tɛtʋ tɔɔ. 
Ɩ kʋsɑ ɩsɛ nɑ ɩ́ nɑ́ Ɩsɛɣɛlɩ nyǝ́mɑ kɛ pɑ tǝsikile, ɩlɛnɑ Ɩsɔ Feesuɣu tii ɩ tɔɔ. 
Nɑ ɩ́ mɑ kɑwǝyɑɣɑ sɩ: Peyɔɔ pǝyɑlʋ Pɑlɑɑm mɑ́, mɑ kʋkpɑɑlǝtʋ ntɔ. Pǝ kulɑ mɑ ɩsɛ kɛ́. 
Mɑ nɩɩkɩ Ɩsɔ kʋyɔɣɔtʋtʋ kɛ́, nɑ mɑ́ pɑɑsǝɣǝnɑ nti Tomɑ tǝnɑ tʋ hʋlǝɣɩ-m tɔ. Ye mɑ sɛɛkɩ-ɩ ɩ hʋlǝɣɩ-m ɩ tǝɣɩ. 
Ɩsɛɣɛlɩ yǝlɑɑ Yɑkɔpʋ lʋlʋɣʋ nyǝ́mɑ mɛ, mǝ cokɑ tewɑɣɑ pǝ tɩɩ fɛɩ. 
Pǝ cɑɣɑ kɛ́ ɩsɩɩ lɔɔŋ wei ɩ kpeŋ tɔ, yɑɑ pɔɣɔ kʋtemiŋ tɔɔ hɑlǝm. Yɑɑ tɩɩŋ kʋpɑŋ wei Tɑcɑɑ tuuwɑ pɔɣɔ nɔɣɔ tɔ. 
Pǝ cɑɣɑ ɩsɩɩ lʋm sukuɣu nɑ pǝ wɑtǝɣɩ tɩɩŋ tɛɛ tɔ. Pɑ wulɑʋ kɑ́ kǝlɩ Akɑkɩ nɑ pɑ kɑwulɑɣɑ tɛɛ toŋ. 
Ɩsɔ lǝsǝnɑ-wɛɣɛ Icipiti tɑɑ, nɑ tomiŋ ɩsɩɩ tɑɑlɛ nɑʋ. Nɑ pɑ́ yɔkǝɣɩ pɑ kolontunɑɑ mʋwɑ nɑ pɑ́ cʋtǝtǝɣɩ-wɛɣɛ nyǝmɑ́. 
Pɑ luŋiɣi kɛ́ ɩlɛnɑ pɑ hǝntɩ ɩsɩɩ tɔɣɔlɑsɩ. Awe pǝsǝɣɩ nɑ ɩ́ kʋsɩ-wɛ nɑ toŋ? Ɩsɛɣɛlɩ, pǝ́ kooli kʋpɑntʋ kɛ nyɑ́ kʋpɑntʋ koollu. Pǝ́ tǝŋsɩ mpusi kɛ nyɑ́ mpusi tǝŋsǝlɑɑ. 
Tǝnɑɣɑlɛ pɑ́ɑ́nɑ́ kpɑ Pɑlɑkɩ nɑ ɩ́ kɑlǝɣɩ nɑ ɩ́ fiisiɣi niŋ nɑ ɩ́ tɔŋ sɩ: Mɑ kɔnɑ-ŋ kɛ́ sɩ ń tǝŋsɩ mɑ kolontunɑɑ kɛ mpusi. Tɔm tooso nyǝm ntɔ n kooliɣi-wɛɣɛ kʋpɑntʋ. 
Polo ń kpe. Mɑɑ sɩɩwɑ sɩ mɑɑ kʋsɩ nyɑ́ nyʋɣʋ kɛ́. Amɑ Tɑcɑɑ kisɑɑ. 
Ḿpʋ́ɣʋ́ Pɑlɑɑm cɔwɑ Pɑlɑkɩ sɩ: Anɩ mɑɑ tɛmɑ nyɑ́ tillɑɑ kɛ heeluɣu sɩ, 
pɑɑ n kɑ́ cɛlɛ-m nyɑ́ kɑwulɑɣɑ tɑɑ liɣitee nɑ wʋlɑ tǝnɑ, pǝ fɛɩ sɩ mɑ́ kpɛɛsǝnɑ Tɑcɑɑ. Nti tǝ tike ɩ́ kɑ́ tʋ mɑ nɔɣɔ tɑɑ tɔɣɔ mɑɑ yɔɣɔtɩ. 
Tɔʋ, nɔɔnɔɔ mɑɑ mǝlɩ mɑ yǝlɑɑ kiŋ. Ɩlɛ kɔɔ nɑ mɑ́ hʋlɩ-ŋ mpi Ɩsɛɣɛlɩ nyǝ́mɑ kɑ́ wɑkǝlɩ nyɑ́ yǝlɑɑ kɛ kʋyɑkʋ nɑkʋlɩ tɔ. 
Ntɛnɑ ɩ́ mɑ́ kɑwǝyɑɣɑ sɩ: Peyɔɔ pǝyɑlʋ Pɑlɑɑm mɑ́, mɑ kʋkpɑɑlǝtʋ ntɔ. Pǝ kulɑ mɑ ɩsɛ kɛ́. 
Mɑ nɩɩkɩ Ɩsɔ nyɑ́ kʋyɔɣɔtʋtʋ kɛ́, nɑ mɑ́ pɑɑsǝɣǝnɑ nti n hʋlǝɣɩ-m tɔ. Ye mɑ sɛɛkɩ-ŋ n hʋlǝɣɩ-m nyɑ́ tǝɣɩ. 
Mɑ loosiɣi mpi pɩɩ tɛ nɑ pǝ́ lɑ́ tɔ, nɑ mɑ́ nyǝnǝɣɩ-wɩ. Ɩsɔtʋlʋŋɑ kɑ́ lɩɩ Yɑkɔpʋ lʋlʋɣʋ tɑɑ. Wulɑʋ kɑ lɩɩ Ɩsɛɣɛlɩ tɑɑ nɑ ɩ́ mɑ́ Mowɑpʋ nyǝ́mɑ lǝkpɑɣɑsɑɣɑ nɑ Sɛɛtɩ lʋlʋɣʋ nyǝ́mɑ nyɔɔŋ tɑɑ. 
Ɩsɛɣɛlɩ nyǝ́mɑ kɑ́ lɛɛkɩ pɑ kolontunɑɑ Ɩtɔm nyǝ́mɑ tɛtʋ Seyii nɑ pɑ́ pǝsɩ ɑkɑnɑɑ. 
Yɑkɔpʋ lʋlʋɣʋ nyǝ́mɑ kpilɑ pɑ kolontunɑɑ. Pɑ kpiisiɣi mpɑ pǝ kɑɑsɑɑ tɔɣɔ pɑ ɑcɑlɛɛ tɑɑ. 
Ḿpʋ́ɣʋ́ Pɑlɑɑm nɑwɑ Amɑleke nyǝ́mɑ, nɑ ɩ́ tɔ sɩ: Amɑleke nyǝ́mɑ kɛ piitim sɔsɔɔm kɛ́. Amɑ ncɑɑlɛ tǝkpɑtɑɑ kɛ pɑɑ tɛɛsǝnɑ. 
Ɩ nɑwɑ Keni nyǝ́mɑ, ɩlɛnɑ ɩ tɔ sɩ: Pǝ cɑɣɑnɑ-mɛɣɛ mǝ tɛtʋ tɑɑ kɛ́ ɩsɩɩ Tɑntɛ pusuɣunɑ kʋkpɑmʋɣʋ tɔ. 
Pɑɑ nɑ mpʋ kɔkɔ kɑ́ niisinɑ mǝ tǝcɑɣɑlɛ, nɑ Asilii nyǝ́mɑ nɑ́ɑ́ kuu-mɛɣɛ yomle. 
Ḿpʋ́ɣʋ́ Pɑlɑɑm tɑsɑɑ sɩ: Ye Ɩsɔ tʋ niŋ, ɑwe wɛɛnɑ weesuɣu? 
Sipili kʋteŋ kɛ Asilii ŋmɑkǝllɑɑ lɩɩkǝnɑ, nɑ pɑ́ wɑkǝlɩ-wɛ nɑ pǝ́ kpɛŋnɑ Hepɛɛ lʋlʋɣʋ nyǝ́mɑ. Amɑ pɛlɛ pɑ tɛɛsǝɣǝnɑ ncɑɑlɛ tɔtɔɣɔ. 
Pɑlɑɑm tɛmɑ tɔmnɑɑ mpɛɣɛ yɔɣɔtʋɣʋ kɛ́, ɩlɛnɑ ɩ́ kpɑɣɑ mpɑɑʋ nɑ ɩ́ mǝlɩ ɩ tɛtʋ tɑɑ, nɑ Pɑlɑkɩ nɑ́ɑ́ mǝlɩ ɩ́lɛ́ ɩ tɛ. 
﻿Kʋkɑlʋɣʋ.
25.
Ḿpʋ́ɣʋ́ Ɩsɛɣɛlɩ nyǝ́mɑ cɑɣɑ Sitim nɑ pɑ́ nɑ Mowɑpʋ ɑlɑɑ pɑ́ sʋʋ yem yem lɑkɑsɩ tɑɑ. 
Nɑ pɛlɛ pɑ́ sʋsɩ-wɛɣɛ tɩɩŋ lɑɑʋ tɑɑ, nɑ hɑlɩ pɑ́ tɔkɩ pǝ tɔɣɔnɑɣɑ nɑ pɑ luŋiɣi 
tʋɣʋ Pɑɑlɩ kɛ Peyɔɔ pʋɣʋ tɑɑ. Ɩlɛnɑ Tɑcɑɑ pɑ́ɑ́nɑ́ nɑ́ɑ́ huunɑ-wɛ. 
Ntɛnɑ Ɩsɔ tɔ Moisi sɩ: Koti Ɩsɛɣɛlɩ nyʋɣʋ nyǝ́mɑ tǝnɑ, nɑ ń pusi tɑsǝkǝlɛ nyǝ́mɑ nɑ tɩɩŋ kɛ mɑ ɩsɛntɑɑ kɛ ilim tɑɑ, nɑ pǝ́cɔ́ mɑ́ kʋ́ mɑ pɑ́ɑ́nɑ́ kɛ pɑ tɔɔ. 
Ḿpʋ́ɣʋ́ Moisi tɔmɑ Ɩsɛɣɛlɩ hʋʋlɑɑ sɩ: Pɑɑ wei ɩ́ kʋ́ Peyɔɔ pʋɣʋ tɑɑ tʋɣʋ Pɑɑlɩ luŋlɑɑ mpɛ. 
Wɑɑtʋ wei Moisi nɑ lɛlɑɑ pɑ kotɑ Ɩsɔ cokǝle nɔnɔɣɔ nɑ pɑ́ wiiki, ɩlɛ Ɩsɛɣɛlɩ tʋ nɔɣɔlʋ ɩ kɔnɑ Mɑtiyɑŋ ɑlʋ ńtɛ́ pɑ ɩsɛntɑɑ tǝnɑ, nɑ ɩ́ ponɑ ɩ tɛ. 
Ḿpʋ́ɣʋ́ Ɩlɑsɑɑ pǝyɑlʋ kɔtʋlʋ Pɛŋhɑsɩ wei ɩ kɛ́ Alɔŋ sɑɑlɩ tɔ, ɩ kʋlɑ sɑmɑɑ tɑɑ tǝnɑ nɑ ɩ́ co ŋmɑntɑɑɣɑ, 
nɑ ɩ́ tǝŋ ɑpɑlʋ nɑ ɑlʋ ɩnɩ pɑ wɑɑlǝɣɩ cokǝle tɑɑ, nɑ ɩ́ sɔ pɑ nɑɑlɛ pɑ lotu tɑɑ kɛ ŋmɑntɑɑɣɑ nɑ pɑ́ sɩ́. Ɩlɛnɑ yʋlʋkʋsʋkʋ kɛɛlɩ Ɩsɛɣɛlɩ nyǝ́mɑ tɔɔ. 
Ɩlɛ sǝtɑɑ tɛmɑ iyisi hiu nɑ liɣiti (24.000) kɛ yoosuɣu. 
Mpʋɣʋlɛ Tɑcɑɑ tɔmɑ Moisi sɩ: 
Ɩlɑsɑɑ pǝyɑlʋ kɔtʋlʋ Pɛŋhɑsɩ wei ɩ kɛ́ Alɔŋ sɑɑlɩ tɔ, ɩ kɛɛlɑ mɑ pɑ́ɑ́nɑ́ kɛ timpi ɩ sɛɛsɑ ɩsǝlɛ kɛ Ɩsɛɣɛlɩ nyǝ́mɑ tɑɑ ɩsɩɩ mɑ́ tɔ. Pǝ tɔɔ kɛ́ mɑ tɑ kpiisi-wɛ. 
Mpʋ tɔ, heeli-ɩ sɩ, mɑ́ nɑ-ɩ tɩɩ pɛɛlɩ hɛɛsʋɣʋ nɔɣɔ. 
Nɑ kɑ́ wɛɛ ɩ́ nɑ ɩ piyɑ piyɑ pɑ tɔɔ, nɑ pɑ́ pǝsɩ kɔtǝlɑɑ kɛ tɑm. Mpi tɔ, ɩ sɛɛsɑ ɩsǝlɛ nɑ mɑ tǝmlɛ, nɑ ɩ́ hɩɩsɩ Ɩsɛɣɛlɩ nyǝ́mɑ ɩsɑɣɑtʋ. 
Ɩsɛɣɛlɩ tʋ wei nɑ ɩ ɑlʋ Mɑtiyɑŋ tʋ pɑ kʋwɑ mpʋ tɔ, ɩ kɑ kɛ́ Sɑlu pǝyɑlʋ Simili kɛ́. Simiyɔŋ kpekǝle tɑɑ nyʋɣʋ tʋ ntɛ́. 
Nɑ pɑ́ yɑɑkɩ ɩ ɑlʋ sɩ Kosipi, nɑ ɑlʋ ɩnɩ ɩ cɑɑ sɩ Suuu. Ɩlɛ ɩ kɑ kɛ́ Mɑtiyɑŋ lʋlʋŋ pɑɣɑlɛ nyʋɣʋ tʋ kɛ́. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tii Mɑtiyɑŋ nyǝ́mɑ tɔɔ, nɑ ń kpiisi-wɛ. 
Pɑ pǝsɑ mǝ kolontunɑɑ kɛ. Mpi tɔ, pɑ tʋsɑ-mɛ nɑ ɑcilɑɣɑtʋ kɛ Pɑɑlɩ, nɑ pɑ nyʋɣʋ tʋ lɛlʋ pɛɛlɔ Kosipi tɔm tɑɑ. Ɩnǝɣɩ pɑ kʋwɑ yʋlʋkʋsǝkʋ wɑɑtʋ tɑɑ. 
﻿Kʋkɑlʋɣʋ.
26.
Wɑɑtʋ wei yʋlʋkʋsǝkʋ ŋkʋ kʋ tɛɛwɑ, ɩlɛnɑ Tɑcɑɑ tɔ Alɔŋ pǝyɑlʋ kɔtʋlʋ Ɩlɑsɑɑ sɩ: 
Kɑlɑ Ɩsɛɣɛlɩ yǝlɑɑ nɑ pǝ́ kɛɛsǝnɑ pɑ lʋlʋŋ, kɛ pǝ kpɑɣɑʋ ɑpɑlɑɑ mpɑ pɑ tɑlɑ pɩɩsɩ hiu nɑ pɑ́ mʋnɑ yoou pote tɔ. 
Ḿpʋ́ɣʋ́ Moisi nɑ Ɩlɑsɑɑ pɑ heelɑ Ɩsɛɣɛlɩ nyǝ́mɑ kɛ Mowɑpʋ tɛtɛkɑ tɑɑ kɛ́ Yɑɑtɑnɩ nɔɣɔ kɛ Yeliko ɩsɛntɑɑ 
sɩ: Tɑcɑɑ tʋwɑ Moisi sɩ ɩ́ kɑlɑ yǝlɑɑ mpɑ pɑ tǝnɑ pɑ wɛnɑ pɩɩsɩ hiu nɑ wɑɑlɩ tɔ. Ɩsɛɣɛlɩ kpekɑ nnɑ ɑ lɩɩwɑ Icipiti tɑɑ tɔ ɑ hǝlɑ ntɔ: 
Yɑkɔpʋ pǝyɑlʋ kɑncɑɑlɑɣɑ nyǝŋ Lupɛŋ kpekǝle, nɑ ɩ́lɛ́ ɩ lʋlʋɣʋ nyǝ́mɑ ntɛ́ Hɑnɔkɩ nyǝ́mɑ nɑ Pulɑ nyǝ́mɑ. 
Nɑ Hɛsǝlɔŋ nyǝ́mɑ nɑ Kɑɑmi nyǝ́mɑ. 
Lupɛŋ kpekǝle nyǝ́mɑ ntɛ́, nɑ pɑ tɑɑ kɛ́ ɑpɑlɑɑ iyisi nɩɩlɛ nɑ tooso nɑ nɑsǝtoso nɑ nɩɩnʋwɑ nɑ hiu nɑ nɑɑnʋwɑ (43.730). 
Pɑlu pǝyɑlʋ Ɩliyɑpɩ, 
pǝyɑlɑɑ ntɛ́ Nemuwɛlɩ nɑ Tɑtɑŋ nɑ Apilɑm. Nɑ Tɑtɑŋ nɑ Apilɑm pɑɑ kɛnɑ nyʋɣʋ nyǝ́mɑ, kɛ sɑmɑɑ wei ɩ kʋlɑ Moisi nɑ Alɔŋ pɑ tɔɔ tɔ. Kolee wɑɑlɩ nyǝ́mɑ ntɛ́ mpɛ ɩnɩ. Wɑɑtʋ ɩnǝɣɩ pɛlɛ pɑ kʋlɑ Tɑcɑɑ tɔɔ. 
Ḿpʋ́ɣʋ́ tɛtʋ hɑɑ nɔɣɔ nɑ tǝ́ li-wɛ nɑ tǝ́ kpɛnnɑ Kolee. Kɔkɔ nyɑɣɑ lɛlɑɑ nɑ pɑ ɩsɛ kɛ ŋmʋnʋɣʋ nɑ nɩɩlɛ nɑ nɑɑnʋwɑ (250). Mpʋ ɩnɩ pǝ hʋlɑ lɛlɑɑ mpɑ pǝ kɑɑsɑɑ tɔɣɔ lɔŋ kɛ́. 
Pɑɑ nɑ mpʋ Kolee pǝyɑlɑɑ tɑ sɩ. 
Simiyɔŋ kpekǝle nyǝ́mɑ lʋlʋŋ hǝlɑ ntɔ: Nemuwɛlɩ nyǝ́mɑ, nɑ Yɑmɛŋ nyǝ́mɑ, nɑ Yɑkɛŋ nyǝ́mɑ, 
nɑ Selɑ nyǝ́mɑ, nɑ Sɑwuli nyǝ́mɑ. 
Pɑ tɑɑ ɑpɑlɑɑ wɛ yǝlɑɑ iyisi hiu nɑ nɑɑlɛ nɑ ŋmʋnʋɣʋ (22.200). 
Kɑtɩ kpekǝle nyǝ́mɑ lʋlʋŋ hǝlɑ ntɔ: Sefoŋ nyǝ́mɑ nɑ Hɑki nyǝ́mɑ nɑ Suni nyǝ́mɑ, 
nɑ Osini nyǝ́mɑ nɑ Ɩli nyǝ́mɑ 
nɑ Aloti nyǝ́mɑ nɑ Aleli nyǝ́mɑ. 
Pɑ tɑɑ ɑpɑlɑɑ wɛ yǝlɑɑ iyisi nɩɩlɛ nɑ nɑsǝlɛ nɑ nɩɩnʋwɑ (40.500). 
Yutɑ kpekǝle nyǝ́mɑ lʋlʋŋ ntɔ: Selɑ nyǝ́mɑ nɑ Pɛlɛsɩ nyǝ́mɑ nɑ Selɑɩ nyǝ́mɑ. Pɛlɛsɩ nyǝ́mɑ ntɛ́ nɑ Hɛsǝlɔŋ nyǝ́mɑ nɑ Hɑmuli nyǝ́mɑ. Yutɑ pǝyɑlɑɑ nɑɑlɛ Ɩlɩ nɑ Onɑŋ pɑɑ sǝpɑ Kɑnɑɑŋ tɛtʋ tɑɑ. 
Pɑ tɑɑ ɑpɑlɑɑ wɛ iyisi nɩɩtoso nɑ nɑɑnʋwɑ nɑ nɑɑtoso nɑ nɑsǝlɛ nɑ nɩɩnʋwɑ (76500). 
Ɩsɑkɑɑ kpekǝle nyǝ́mɑ lʋlʋŋ ntɔ: Tolɑ nyǝ́mɑ nɑ Pufɑ nyǝ́mɑ 
nɑ Yepusi nyǝ́mɑ nɑ Similoŋ nyǝ́mɑ. 
Nɑ pɑ tɑɑ ɑpɑlɑɑ kɛ iyisi nɩɩtoso nɑ liɣiti nɑ ŋmʋnʋɣʋ nɑ nɩɩnʋwɑ (64300). 
Sɑpulɔŋ kpekǝle lʋlʋŋ nyǝ́mɑ ntɔ: Selɛtɩ nyǝ́mɑ nɑ Ɩloŋ nyǝ́mɑ nɑ Yɑleyɛlɩ nyǝ́mɑ. 
Nɑ pɛlɛ pɑ tɑɑ ɑpɑlɑɑ kɛ iyisi nɩɩtoso nɑ nɑsǝlɛ nɑ nɩɩnʋwɑ (60500). 
Mɑnɑsee nɑ Ɩfǝlɑyim pɑ kpekɑ nyǝ́mɑ ntɛ́ Yosɛɛfʋ lʋlʋŋ nyǝ́mɑ tǝnɑ. 
Mɑnɑsee kpekǝle nyǝ́mɑ lʋlʋŋ ntɔ: Mɑkii nyǝ́mɑ nɑ ɩ́lɛ́ ɩ pǝyɑlʋ Kɑlɑɑtɩ nyǝ́mɑ. 
Kɑlɑɑtɩ lʋlʋŋ nyǝ́mɑ ntɛ́ nɑ Yesɛɛ nyǝ́mɑ nɑ Helɛkɩ nyǝ́mɑ 
nɑ Asǝliyɛlɩ nyǝ́mɑ nɑ Sekem nyǝ́mɑ, 
nɑ Semitɑ nyǝ́mɑ, nɑ Hefɛɛ nyǝ́mɑ. 
Hefɛɛ pǝyɑlʋ Selofɑtɩ nɑ́ lʋlɑ ɑlʋpiyɑ tike kɛ́. Mpɛɣɛlɛ Mɑlɑ nɑ Nowɑ nɑ Hokǝlɑ nɑ Milikɑ nɑ Tiisɑ. 
Nɑ pɑ tɑɑ ɑpɑlɑɑ kɛ iyisi nɩɩlɛ nɑ nɑɑnʋwɑ nɑ nɑɑlɛ nɑ nɑsǝtoso nɑ nɩɩnʋwɑ (52700). 
Ɩfǝlɑyim kpekǝle lʋlʋŋ nyǝ́mɑ ntɔ: Sutelɑ nyǝ́mɑ nɑ Pekɛɛ nyǝ́mɑ nɑ Tɑhɑŋ nyǝ́mɑ. 
Sutelɑ pǝyɑlʋ Ɩlɑŋ lʋlʋɣʋ nyǝ́mɑ ntɛ ɩlɑŋ nyǝ́mɑ. 
Pɑ tɑɑ ɑpɑlɑɑ wɛ iyisi hiu nɑ nɑɑnʋwɑ nɑ nɑɑlɛ nɑ nɑsǝlɛ nɑ nɩɩnʋwɑ (32500). Yosɛɛfʋ lʋlʋɣʋ nyǝ́mɑ ntɛ́ kpekɑ ɑnɩ ɑ nɑɑlɛ. 
Pɛncɑmɛɛ kpekǝle lʋlʋŋ nyǝ́mɑ ntɔ: Pelɑ nyǝ́mɑ, nɑ Asepɛlɩ nyǝ́mɑ nɑ Ahilɑm nyǝ́mɑ 
nɑ Sufɑm nyǝ́mɑ nɑ Hufɑm nyǝ́mɑ. 
Pelɑ lʋlʋɣʋ nyǝ́mɑ ntɛ́ nɑ Aɑtɩ nyǝ́mɑ nɑ Nɑɑmɑŋ nyǝ́mɑ. 
Pɑ tɑɑ ɑpɑlɑɑ wɛ iyisi nɩɩlɛ nɑ kɑkpɑsɩ nɑ nɑsǝtoso (45600). 
Tɑŋ kpekǝle lʋlʋɣʋ nyǝ́mɑ ntɛ́ Suhɑm nyǝ́mɑ. 
Pɛlɛ pɑ tɑɑ ɑpɑlɑɑ wɛ iyisi nɩɩtoso nɑ liɣiti nɑ nɑsǝlɛ (64400). 
Asɛɛ kpekǝle lʋlʋɣʋ nyǝ́mɑ ntɛ́: Ɩmǝnɑ nyǝ́mɑ nɑ Ɩsefi nyǝ́mɑ nɑ Peliyɑ nyǝ́mɑ. 
Peliyɑ lʋlʋɣʋ nyǝ́mɑ ntɛ́ nɑ Hepɛɛ nyǝ́mɑ nɑ Mɑlǝkǝyɛlɩ nyǝ́mɑ. 
Asɛɛ kɑ wɛnɑ pɛɛlɔ nɑ pɑ́ yɑɑkɩ-ɩ sɩ Selɑ. 
Pɛlɛ pɑ tɑɑ ɑpɑlɑɑ wɛ iyisi nɩɩlɛ nɑ nɑɑnʋwɑ nɑ tooso nɑ nɑsǝlɛ (53400). 
Nɛfǝtɑli kpekǝle lʋlʋɣʋ nyǝ́mɑ ntɛ́: Yɑsiyɛlɩ nyǝ́mɑ nɑ Kuni nyǝ́mɑ 
nɑ Yesɛɛ nyǝ́mɑ nɑ Sikɛm nyǝ́mɑ. 
Pɑ tɑɑ ɑpɑlɑɑ kɑ wɛ iyisi nɩɩlɛ nɑ kɑkpɑsɩ nɑ nɑsǝlɛ (45400). 
Ɩsɛɣɛlɩ ɑpɑlɑɑ tǝnɑ mpɑ pɑ kɑlɑɑ tɔ, pɑ kpɛntɑ iyisi nɑsǝtoso nɑ kʋlʋmɑɣɑ nɑ nɑsǝtoso nɑ nɩɩnʋwɑ nɑ hiu nɑ nɑɑnʋwɑ (601730). 
Ḿpʋ́ɣʋ́ Tɑcɑɑ tɔmɑ Moisi sɩ: 
Pǝ wɛɛ sɩ ń tɑlɑ tɛtʋ kɛ Ɩsɛɣɛlɩ kpekɑ nɑ pǝ́ kɛɛsǝnɑ ɑ sɑmɑɑ. 
Tɛtɛ kɛ pɑɑ tɔ nɑ pɑ́ tɑlǝnɑ pɑɑ kpekǝle nteɣe tǝ tɛtʋ. Ɩlɛnɑ pɑ́ cɛlɑ kpekɑ sɔsɔɔnɑ kɛ tɛtʋ sɔsɔɔntʋ nɑ sǝkpenɑ kɛ sǝkpetu. 
Lefii kpekǝle tɑɑ lʋlʋŋ wei wei pɑ kɑlɑɑ tɔɣɔlɛ Kɛɛsɔŋ nyǝ́mɑ nɑ Kehɑtɩ nyǝ́mɑ nɑ Melɑli nyǝ́mɑ. 
Pɑ lʋlʋŋ tɑɑ sǝkpeŋ ntɛ́ Lipini nyǝ́mɑ nɑ Hepǝlɔŋ nyǝ́mɑ nɑ Mɑlii nyǝ́mɑ nɑ Musi nyǝ́mɑ nɑ Kolee nyǝ́mɑ. Amǝlɑm cɑɑ kɛlɛ Kehɑtɩ. 
Amǝlɑm kpɑɣɑnɑ Lefii pɛɛlɔ Yɔkǝpɛtɩ wei pɑ lʋlɑ Icipiti tɔ. Nɑ ɩ́lɛ́ ɩ lʋlɩ-ɩ Alɔŋ nɑ Moisi nɑ Mɑlǝyɑm pɑ tooso. 
Alɔŋ piyɑ ntɛ́ Nɑtɑpɩ, nɑ Apihu, nɑ Ɩlɑsɑɑ, nɑ Ɩtɑmɑɑ. 
Amɑ Tɑcɑɑ kʋwɑ Nɑtɑpɩ nɑ Apihu kɛ wɑɑtʋ wei pɑ ponɑ-ɩ kɔtɑɣɑ tǝlɑtɛ tɔɔ kɛ tulɑɑlʋ kpɑɩ nyǝŋ tɔ. 
Pɑ tɑɑ ɑpɑlɑɑ nɑ ɑlʋpiyɑ mpɑ pɑ tɑlɑ ɩsɔtʋnɑɑ nɑɑlɛ tɔ pɑ wɛ iyisi hiu nɑ tooso (23000). Pɑ tɑɑ kɑlǝnɑ-wɛ nɑ Ɩsɛɣɛlɩ nyǝ́mɑ lɛlɑɑ. Mpi tɔ, pǝ fɛɩ sɩ pɑ́ tɑlǝnɑ-wɛɣɛ tɛtʋ. 
Ɩsǝnɑ Moisi nɑ kɔtʋlʋ Ɩlɑsɑɑ pɑ kɑlɑ Ɩsɛɣɛlɩ nyǝ́mɑ kɛ Mowɑpʋ tɛtɛkǝlɛ tɑɑ kɛ́ Yɑɑtɑnɩ nɔɣɔ kɛ Yeliko ɩsɛntɑɑ tɔɣɔlɛ. 
Mpɑ Moisi nɑ kɔtʋlʋ Alɔŋ pɑɑ kɑlɑ tɔm kɑncɑɑlɑɣɑ nyǝm kɛ Holɛpʋ wʋlɑɣɑ tɛtʋ tɑɑ tɔ pɑ fɛɩ nɔɔnɔɔ nyǝ́mɑ tɑɑ. 
Tɑcɑɑ kɑ tɛmɑ-wɛɣɛ heeluɣu sɩ pɑ tǝnɑ pɑɑ sɩ wʋlɑɣɑ tɛtʋ tɑɑ. Ye pǝ tɑɣɑ Yefune pǝyɑlʋ Kɑlɛpʋ nɑ Nuŋ pǝyɑlʋ Yosuwee pɑ tike kɛ pǝ kɑɑsɑɑ. 
﻿Kʋkɑlʋɣʋ.
27.
Ḿpʋ́ɣʋ́ Yosɛɛfʋ pǝyɑlʋ Mɑnɑsee, nɑ Mɑnɑsee pǝyɑlʋ Mɑkii, nɑ Mɑkii pǝyɑlʋ Kɑlɑɑtɩ nɑ Kɑlɑɑtɩ pǝyɑlʋ Hefɛɛ, nɑ Hefɛɛ pǝyɑlʋ Selofɑtɩ. Selofɑtɩ ɩnɩ ɩ pɛɛlɑɑ Mɑlɑ nɑ Nowɑ nɑ Hokǝlɑ nɑ Milikɑ nɑ Tiisɑ pɑ polǝnɑ 
Moisi nɑ kɔtʋlʋ Ɩlɑsɑɑ nɑ Ɩsɛɣɛlɩ kʋpɑɣɑlɑɑ tǝnɑ kiŋ kɛ Ɩsɔ cokǝle nɔnɔɣɔ nɑ pɑ́ tɔ sɩ: 
Tɑ́ cɑɑ sǝpɑ wʋlɑɣɑ tɛtʋ tɑɑ kɛ́ ɩ ɩsɑɣɑtʋ tɔɔ, ɩ tɑ yele ɑpɑlʋpǝyɑɣɑ. Amɑ ɩ fɛɩ Kolee nɑ ɩ wɑɑlɩ nyǝ́mɑ mpɑ pɑ kʋlɑ Tɑcɑɑ tɔɔ kɛ́ wʋlɑɣɑ tɛtʋ tɑɑ tɔ pɑ tɑɑ. 
Mpʋ tɔ, ɩ́ hɑ tɑ́ nɑ tɑ́ cɑɑ yǝlɑɑ kɛ tɛtʋ. Pǝ́ tɑɑ kɔɔ nɑ ɩ hǝtɛ sɑɑlɩ yem. Mpi tɔ, ɑlʋpiyɑ tike kɛ ɩ lʋlɑɑ. 
Ḿpʋ́ɣʋ́ Moisi hʋlɑ Tɑcɑɑ kɛ pɑ kʋsǝlǝmʋtʋ ntɩ. 
Nɑ ɩ́lɛ́ ɩ tɔ́ sɩ: 
Pɛɛlɑɑ mpɛ pɑ kʋsǝlǝmʋtʋ wɛ teu. Ɩ́ cɛlɛ-wɛɣɛ pɑ cɑɑ tɛtʋ kɛ ɩ́lɛ́ ɩ lʋlʋɣʋ nyǝ́mɑ nyǝntʋ kiŋ. 
Pǝ wɛɛ sɩ ń tɛlǝsɩ Ɩsɛɣɛlɩ nyǝ́mɑ sɩ ye ɑlʋpiyɑ tike kɛ yʋlʋ lʋlɑɑ nɑ ɩ́ sɩ, pɑ́ cɛlɛ-sǝɣɩ ɩ kpɑncoou. 
Ye ɩ fɛɩnɑ ɑlʋpǝyɑɣɑ, ɩlɛ pɑ cɛlɑ ɩ kpɑncoou kɛ ɩ neu yɑɑ ɩ tɑɑlʋ. 
Yɑɑ ye ɩ fɛɩnɑ neu yɑɑ tɑɑlʋ, ɩlɛ pɑ cɛlɑ ɩ kpɑncoou kɛ ɩ cɑɑ tɑɑlʋ yɑɑ ɩ neu. 
Yɑɑ ye ɩ cɑɑ fɛɩnɑ tɑɑlʋ yɑɑ neu, ɩlɛ pɑ cɛlɑ ɩ kpɑncoou kɛ ɩ lʋlʋɣʋ nyǝ́mɑ tɑɑ wei ɩ kǝlɑ-ɩ kpǝtǝnɑʋ tɔ. Pǝ kɛ́ Ɩsɛɣɛlɩ nyǝ́mɑ kɛ kʋsǝsɩɩtʋ kɛ́ ɩsɩɩ mɑ kɛɛsʋɣʋ-wɛ tɔ. 
Ḿpʋ́ɣʋ́ Tɑcɑɑ tɔmɑ Moisi sɩ: Kpɑ Apɑlim pʋɣʋ tɔɔ nɑ ń loosi tɛtʋ nti mɑ hɑɑkɩ Ɩsɛɣɛlɩ nyǝ́mɑ tɔ. 
N kɑ́ nɑ-tɩ yɑɑ. Amɑ n kɑ́ sɩ teitei kɛ́ ɩsɩɩ nyɑ́ tɑɑlʋ Alɔŋ. 
Pǝ tɑɣɑ pʋlʋ, ɩ́ tɑ́ tɔkɩ mɑ tɔm kɛ Siŋ wʋlɑɣɑ tɛtʋ tɑɑ kɛ́ wɑɑtʋ wei sɑmɑɑ yookɑɣɑnɑ-m tɔ. Ɩ́ tɑ́ fɑɣɑsɩ-m nɑ mɑ mpɑɑ kɛ wɑɑtʋ wei ɩ́ sǝlǝmɑɣɑ lʋm tɔ. Yoou lʋm mpi pɑ yɑɑnɑ pɑ tɛ tɑɑ sɩ, Melipɑ kɛ Siŋ wʋlɑɣɑ tɛtʋ tɑɑ kɛ́ Kɑtɛɛsɩ tɔ pǝ tɔm kɛ ɩ yɔɣɔtǝɣɩ. 
Mpʋɣʋlɛ Moisi cɔwɑ Tɑcɑɑ sɩ: 
Hɑɩ, Ɩsɔ Tɑcɑɑ nyɑ́ wei n hɑɑkɩ weesuɣu tɔ, kpɑ yǝlɑɑ pɑnɛ pɑ nyʋɣʋ tʋ, 
wei ɩ kɑ pǝsɩ nɑ ɩ́ pɑɑsǝnɑ-wɛɣɛ pɑɑ wɑɑtʋ wei tɔ, nɑ pɑ́ tɑɑ wɛɛ ɩsɩɩ kɑlǝkʋ ŋku kʋ lɑŋɑ tiikilu tɔ. 
Mpʋɣʋlɛ Tɑcɑɑ tɔmɑ Moisi sɩ: Nuŋ pǝyɑlʋ Yosuwee kɛ́ yʋlʋ wei ɩ tɑɑ mɑ Feesuɣu hɑɣɑɑ tɔɣɔ. Yɑɑ-ɩ nɑ ń tʋ-ɩ tǝmlɛ ntɛ́. 
Ponɑ-ɩ kɔtʋlʋ Ɩlɑsɑɑ kiŋ kɛ Ɩsɛɣɛlɩ nyǝ́mɑ tǝnɑ ɩsɛntɑɑ, nɑ ń lɑpɩ-ɩ wei ɩ kɑ lɛɛtɩ nyɑ́ lonte tɑɑ tɔ. 
Pɑsɑ-ɩ nyɑ́ sɔsɔɔntʋ hɔɣɔlʋɣʋ. Ɩlɛnɑ Ɩsɛɣɛlɩ nyǝ́mɑ nyɑnɑ-ɩ. 
Kɔtʋlʋ Ɩlɑsɑɑ kɑ́ pɛɛkǝɣǝnɑ-ɩ Tɑcɑɑ luɣu nyǝntʋ nɑ kɔtɑɣɑ wontu nti pɑ yɑɑ sɩ wulim nɑ tumim tɔ. Ɩlɛnɑ ɩnɩ nɑ Ɩsɛɣɛlɩ sɑmɑɑ pɑ́ tǝŋǝɣɩ-tɩ. 
Ḿpʋ́ɣʋ́ Moisi mʋwɑ Tɑcɑɑ tɔm, nɑ ɩ́ yɑɑ Yosuwee kɛ kɔtʋlʋ Ɩlɑsɑɑ kiŋ kɛ Ɩsɛɣɛlɩ nyǝ́mɑ tǝnɑ ɩsɛntɑɑ. 
Nɑ Moisi tǝnɩ niŋ kɛ Yosuwee tɔɔ, nɑ ɩ́ lɑpɩ-ɩ ɩ lonte tɑɑ lɛɛtʋlʋ ɩsɩɩ Tɑcɑɑ kɛɛsʋɣʋ-ɩ tɔ. 
﻿Kʋkɑlʋɣʋ.
28.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ ɩ́ pɑɑsǝnɑ nɑ ɩ́ wɔkɩ-m tɔɣɔnɑɣɑ kɔtɑsɩ nsi sɩ sɔɔsʋŋ mɑ cɑɑkɩ tɔɣɔ pǝ wɑɑtʋnɑɑ mpɑ mɑ sɩɩwɑ tɔ. 
Pɑɑ ɩfemle nte ɩ́ kɑ́ lɑ Tɑcɑɑ mɑɣɑ kɔtɑɣɑ ŋkɑ kɔkɔ lusɑ kɑ tǝnɑ tɔɣɔ. Ɩlɛ pǝnɑɣɑ kʋlʋmɑɣɑ ɩwɛɛsɩ nsi sɩ tiili tɑ cɑɑmɩ tɔɣɔ ɩ́ kɑ́ lɑ-m kɔtɑɣɑ ŋkɛ. Nɑ pǝ́ wɛɛ ḿpʋ́ɣʋ́ tɑm tɔɔ. 
Lɛŋkɑ kɛ tɑnɑŋ, nɑ lɛŋkɑ kɛ tɑɑnɑɣɑ. 
Nɑ pǝ́ sɔɔsǝnɑ mʋlʋm kiloonɑɑ tooso, wei pɑ nuɣutinɑ Olifi nim liitili kʋlʋm nɑ titite tɔ. 
Kɔtɑɣɑ ŋkɛɣɛ ɩ́ kɑ́ tɛmɑ-m lɑpʋ kɛ Holɛpʋ pʋɣʋ tɔɔ. Kɑ sɔɔsʋŋ kɛ mɑ cɑɑkɩ. 
Ɩlɛnɑ ɩ́ tǝnɩ tɑnɑŋ kɔtɑɣɑ ɩwǝyɑɣɑ tɔɔ kɛ sʋlʋm liitili kʋlʋm nɑ titite, nɑ ɩ́ liisi pǝlɛɣɛ cokǝle tɑɑ. 
Ɩlɛnɑ ɩ́ lɑ tɑɑnɑɣɑ nyǝŋkɑ kɛ teitei ɩsɩɩ tɑnɑŋ tɛɛ nyǝŋkɑ. Sɔɔsʋŋ wei mɑ cɑɑkɩ tɔ ɩ kɔtɑɣɑ ŋkɑ kɔkɔ lusɑ kɑ tǝnɑ tɔɣɔlɛ. 
Pǝnɑɣɑ kʋlʋmɑɣɑ ɩwɛɛsɩ nɑɑlɛ nsi sɩ tiili tɑ́ cɑɑmɩ tɔɣɔ ɩ́ kɑ́ lɑ kɔtɑɣɑ ŋkɛɣɛ kʋyɑkʋ kʋhɛɛsʋɣʋ wule, nɑ pǝ sʋlʋm nɑ mʋlʋm kiloonɑɑ nɑɑtoso, wei pɑ nuɣutinɑ nim tɔ. Nɑ pǝ́ sɔɔsǝnɑ pɑɑ kʋyɑkʋ ŋku kʋ nyǝŋkɑ. 
Pɑɑ ɩsɔtʋ wei ɩ kʋyɑkʋ kɑncɑɑlɑɣɑ nyǝŋkʋ ŋku, ɩ́ kɑ́ lɑ Tɑcɑɑ kɛ kɔtɑɣɑ ŋkɑ kɔkɔ lusɑ kɑ tǝnɑ tɔɣɔ lɑtǝcɛnɑɑ kʋfɑmɑ nɑɑlɛɣɛ, nɑ ɩwɑɑʋ kʋlʋmʋɣʋ, nɑ pǝnɑɣɑ kʋlʋmɑɣɑ ɩwɛɛsɩ nɑɑtosompɔɣɔlɑɣɑ nsi sɩ tilli tɑ́ cɑɑmɩ tɔ. 
Ɩ́ kɑ́ sɔɔsɩ pɑɑ lɑtǝcɛ wei ɩ tɔɔ kɛ́ mʋlʋm mpi pɑ nuɣutinɑ nim tɔɣɔ kiloonɑɑ pɔɣɔlɑɣɑfɛɩ nɑɑnʋwɑ. Nɑ kiloonɑɑ nɑɑtoso kɛ pɑɑ ɩwɑɑʋ ŋku kʋ tɔɔ. 
Nɑ kiloonɑɑ toosoɣo pɑɑ ɩwǝyɑɣɑ ŋkɑ kɑ tɔɔ. Kɔtɑɣɑ ŋkɑ kɑ sɔɔsʋŋ mɑ cɑɑkɩ tɔɣɔlɛ. 
Pɑɑ lɑtǝcɛ wei ɩ tɔɔ kɛ́ sʋlʋm liitilinɑɑ tooso, nɑ pɑɑ ɩwɑɑʋ ŋku kʋ tɔɔ kɛ sʋlʋm liitilinɑɑ nɑɑlɛ, nɑ pɑɑ ɩwǝyɑɣɑ ŋkɑ kɑ tɔɔ kɛ́ liitili kʋlʋm nɑ titite. Kɔtɑsɩ nsi ɩ́ kɑ́ lɑ pɑɑ pǝnɑɣɑ ŋkɑɣɑ ɩsɔtʋ kɑncɑɑlɑɣɑ kʋyɛɛŋ tɑɑ tɔɣɔlɛ. 
Ɩlɛnɑ ɩ́ lɑ́ pǝŋtʋlʋɣʋ kɛ ɩsɑɣɑtʋ hɩɩsʋɣʋ kɔtɑɣɑ. Nɑ pǝ́ sɔɔsǝnɑ pɑɑ kʋyɑkʋ ŋku kʋ kɔtɑɣɑ nɑ pǝ sʋlʋm. 
Ḿpʋ́ɣʋ́ Tɑcɑɑ tɑsɑɑ sɩ: Pɑɑ pǝnɑɣɑ kʋfɑlɑɣɑ ŋkɑ kɑ ɩsɔtʋ kɑncɑɑlɑɣɑ nyǝŋ, kʋyɛɛŋ nɑɑnʋwɑ nɑ liɣiti wule ɩ́ kɑ́ tɔɣɔ Tɛɛʋ ɑcimɑ nɑ mɑ hǝtɛ tɑɑ. 
Ɩlɛnɑ ɩsɔtʋ kʋlʋm ɩnɩ ɩ kʋyɛɛŋ nɑɑnʋwɑ nɑ kɑkpɑsɩ wule ɩ́ tɔɣɔ kʋkʋsʋm fɛɩ kɑkɑlɑsɩ ɑcimɑ kɛ kʋyɛɛŋ nɑɑtosompɔɣɔlɑɣɑ. 
Acimɑ ɑnɩ ɑ kʋyɑkʋ kɑncɑɑlɑɣɑ nyǝŋkʋ wule, Ɩsɔ sɛɛtʋ kɛ ɩ́ kɑ́ koti. Ɩ́ kɑɑ lɑ tǝmlɛ nɑtǝlɩ. 
Ɩ́ kɑ́ lɑ kɔtɑɣɑ ŋkɑ kɔkɔ lusɑ kɑ tǝnɑ tɔɣɔ tɔlɑ wenɑ ɑ tiili tɑ́ cɑɑmɩ tɔ. Ɩsɩɩ lɑtǝcɛnɑɑ kʋfɑmɑ nɑɑlɛ, nɑ ɩwɑɑʋ nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑtosompɔɣɔlɑɣɑ. 
Ɩ́ kɑ́ tǝnɩ pɑɑ kpǝntɛ nte tǝ tɔɔ kɛ́ kɔtɑɣɑ mʋlʋm mpi pɑ nuɣutinɑ nim tɔ, pɑɑ lɑtǝcɛ kʋfɑlʋ wei ɩ tɔɔ kɛ́ kiloonɑɑ pɔɣɔlɑɣɑfɛɩ nɑɑnʋwɑ, nɑ kiloonɑɑ tooso kɛ́ pɑɑ ɩwɑɑʋ ŋku kʋ tɔɔ. 
Nɑ ɩ́ tǝnɩ pɑɑ ɩwǝyɑɣɑ ŋkɑ kɑ tɔɔ kɛ́ kiloonɑɑ tooso. 
Ɩlɛnɑ ɩ́ lɑ́ pǝŋtʋlʋɣʋ kɛ ɩsɑɣɑtʋ hɩɩsʋɣʋ kɔtɑɣɑ. Nɑ kɔtʋlʋ lɑ-mɛɣɛ pǝ kɔtɑɣɑ. 
Kɔtɑsɩ nsɩ sɩ tǝnɑ sɩ sɔɔsǝɣǝnɑ pɑɑ tɑnɑŋ ŋku kʋ nyǝŋsɩ tɔɔ. 
Acimɑ kʋyɛɛŋ nɑɑtosompɔɣɔlɑɣɑ tǝcu kɛ́ mɑɑ nɩɩ pɑɑ kʋyɑkʋ ŋku kʋ tɔɣɔnɑɣɑ nɑ sʋlʋm nɑ kɔtɑɣɑ ŋkɑ kɔkɔ lusɑ kɑ tǝnɑ tɔ kɑ sɔɔsʋŋ. 
Mɑ sɛɛtʋ tike kɛ ɩ́ kɑ́ koti kʋyɑkʋ nɑɑtosompɔɣɔlɑɣɑ nyǝŋkʋ ŋkʋ kʋ wule. Ɩ́ kɑɑ lɑ tǝmlɛ nɑtǝlɩ. 
Ḿpʋ́ɣʋ́ Moisi tɔmɑ sɩ: Pǝ tɑkɩ kʋmtʋ ɑcimɑ wule, ɩlɛnɑ ɩ́ kɔnɑ Tɑcɑɑ kɛ tɔɣɔnɑɣɑ kʋfɑlɑɣɑ kɔtɑsɩ. Ɩ sɛɛtʋ tike kɛ ɩ́ kɑ́ koti kʋyɑkʋ ŋkʋ kʋ wule. Ɩ́ kɑɑ lɑ tǝmlɛ nɑtǝlɩ. 
Ɩ́ kɑ́ lɑ Tɑcɑɑ kɛ kɔtɑɣɑ ŋkɑ kɔkɔ lusɑ kɑ tǝnɑ nɑ ɩ́ cɑɑkɩ kɑ sɔɔsʋŋ tɔɣɔ lɑtǝcɛnɑɑ kʋfɑmɑ nɑɑlɛ, nɑ ɩwɑɑʋ nɑ pǝnɑɣɑ kʋlʋmɑɣɑ ɩwɛɛsɩ nɑɑtosompɔɣɔlɑɣɑ. 
Nɑ ɩ́ tǝnɩ pɑɑ kɔtɑɣɑ ŋkɑ kɑ tɔɔ kɛ́ tɔɣɔnɑɣɑ kɔtɑɣɑ, ɩsɩɩ pɑɑ ɩsɔtʋ wei ɩ kʋyɑkʋ kɑncɑɑlɑɣɑ nyǝŋkʋ nyǝŋkɑ. 
Ɩlɛnɑ ɩ́ lɑ́ pǝŋtʋlʋɣʋ kɛ kɔtɑɣɑ, nɑ pɑ́ lɑ-mɛɣɛ ɩsɑɣɑtʋ hɩɩsʋɣʋ kɔtɑɣɑ. 
Kɔtɑsɩ sǝnɛ sɩ tǝnɑɣɑ ɩ́ sɔɔsǝɣɩ pɑɑ kʋyɑkʋ ŋku kʋ nyǝŋkɑ tɔɔ, nɑ pǝ tɔɣɔnɑɣɑ, nɑ pǝ sʋlʋm. Pǝ wɛɛ sɩ tɔlɑ nnɑ ɑ tiili tɑ́ cɑɑmɩ tɔɣɔ ɩ́ lɑkɩ kɔtɑsɩ. 
﻿Kʋkɑlʋɣʋ.
29.
Ḿpʋ́ɣʋ́ Moisi tɔmɑ sɩ: Tɑcɑɑ sɛɛtʋ tike kɛ ɩ́ kɑ́ koti ɩsɔtʋ nɑɑtosompɔɣɔlɑɣɑ nyǝŋ kʋyɑkʋ kɑncɑɑlɑɣɑ nyǝŋkʋ wule. Ɩ́ kɑɑ lɑ tǝmlɛ nɑtǝlɩ. Nɑ pɩɩ lɑ-mɛɣɛ kɑwilitɑsɩ ɑcimɑ. 
Ɩlɛnɑ ɩ́ lɑ́ Tɑcɑɑ kɛ kɔtɑsɩ nsi kɔkɔ lusɑ sɩ tǝnɑ tɔ, sɩ sɔɔsʋŋ nyǝnsɩ kɛ tɔlɑ wenɑ ɑ tiili tɑ́ cɑɑmɩ tɔ. Ɩsɩɩ lɑtǝcɛ kʋfɑlʋ kʋlʋm, nɑ ɩwɑɑʋ kʋlʋmʋɣʋ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑtosompɔɣɔlɑɣɑ. 
Ɩ́ kɑ́ sɔɔsɩ pɑɑ kpǝntɛ nte tǝ tɔɔ kɛ́ kɔtɑɣɑ mʋlʋm mpi pɑ nuɣutinɑ nim tɔ. Pɑɑ lɑtǝcɛ kʋfɑlʋ wei ɩ tɔɔ kɛ́ kiloonɑɑ pɔɣɔlɑɣɑfɛɩ nɑɑnʋwɑ, nɑ ɩwɑɑʋ tɔɔ kɛ́ kiloonɑɑ nɑɑtoso. 
Nɑ ɩ́ tǝnɩ pɑɑ ɩwǝyɑɣɑ ŋkɑ kɑ tɔɔ kɛ́ kiloonɑɑ nɑɑtoso. 
Nɑ ɩ́ lɑ́ Tɑcɑɑ kɛ pǝŋtʋlʋɣʋ kɛ ɩsɑɣɑtʋ hɩɩsʋɣʋ kɔtɑɣɑ, nɑ pɑ́ lɑ-mɛɣɛ pǝ kɔtɑɣɑ. 
Ɩ́ kɑ́ sɔɔsɩ kɔtɑsɩ sǝnɛ sɩ tǝnɑɣɑ pɑɑ kʋyɑkʋ ŋku kʋ kɔtɑsɩ nsi kɔkɔ lusɑ sɩ tǝnɑ tɔ. Nɑ pɑɑ ɩsɔtʋ wei ɩ kʋyɑkʋ kɑncɑɑlɑɣɑ nyǝŋkʋ nyǝnsɩ nɑ pǝ sʋlʋm nɑ pǝ tɔɣɔnɑɣɑ nyǝnsɩ tɔɔ, ɩsɩɩ Tɑcɑɑ kɑ sɩɩʋ tɔ. Kɔtɑɣɑ ŋkɑ kɔkɔ lusɑ kɑ tǝnɑ nɑ Tɑcɑɑ cɑɑkɩ kɑ sɔɔsʋŋ tɔɣɔlɛ. 
Ḿpʋ́ɣʋ́ Moisi tɑsɑɑ sɩ: Ɩsɔ sɛɛtʋ tike kɛ ɩ́ kɑ́ koti ɩsɔtʋ nɑɑtosompɔɣɔlɑɣɑ nyǝŋ kʋyɑkʋ nɑɑnʋwɑ nyǝŋkʋ wule, nɑ nɔhɔkʋtʋ. Tǝmlɛ nɑtǝlɩ tǝ fɛɩ lɑpʋ. 
Nɑ ɩ́ lɑ́ kɔtɑɣɑ ŋkɑ kɔkɔ lusɑ kɑ tǝnɑ nɑ kɑ́ wɛnɑ sɔɔsʋŋ tɔɣɔ tɔlɑ wenɑ ɑ tiili tɑ́ cɑɑmɩ tɔ. Ɩsɩɩ lɑtǝcɛ kʋfɑlʋ nɑ ɩwɑɑʋ nɑ pǝnɑɣɑ kʋlʋmɑɣɑ ɩwɛɛsɩ nɑɑtosompɔɣɔlɑɣɑ. 
Nɑ ɩ́ tǝnɩ pɑɑ kɔtɑɣɑ ŋkɑ kɑ tɔɔ kɛ́ tɔɣɔnɑɣɑ nyǝŋkɑ. Ɩsɩɩ pɑɑ ɩsɔtʋ wei ɩ kʋyɑkʋ kɑncɑɑlɑɣɑ nyǝŋkʋ nyǝŋkɑ. 
Ɩlɛnɑ ɩ́ lɑ́ pǝŋtʋlʋɣʋ kɛ ɩsɑɣɑtʋ hɩɩsʋɣʋ kɔtɑɣɑ. Nɑ ɩ́ sɔɔsɩ lɛŋkʋ kɛ ɩsɑɣɑtʋ hɩɩsʋɣʋ kʋyɑkʋ sɔsɔɔŋkʋ nyǝŋkɑ. Nɑ pǝ́ kɑɑsɩ pɑɑ kʋyɑkʋ ŋku kʋ kɔkɔ nyǝnsɩ nɑ pǝ tɔɣɔnɑɣɑ nɑ pǝ sʋlʋm. 
Ḿpʋ́ɣʋ́ Moisi tɑsɑɑ sɩ: Ɩsɔ sɛɛtʋ tike kɛ ɩ́ kɑ́ koti ɩsɔtʋ nɑɑtosompɔɣɔlɑɣɑ nyǝŋ kʋyɑkʋ nɑɑnʋwɑ nɑ kɑkpɑsɩ nyǝŋkʋ wule. Tǝmlɛ nɑtǝlɩ tǝ fɛɩ lɑpʋ. Nɑ ɩ́ tɔɣɔ Tɑcɑɑ ɑcimɑ kɛ kʋyɛɛŋ nɑɑtosompɔɣɔlɑɣɑ. 
Ɩlɛnɑ ɩ́ lɑpɩ-ɩ tɔlɑ wenɑ pǝ tɑ cɑɑmɩ tɔɣɔ kɔtɑɣɑ ŋkɑ kɔkɔ lusɑ kɑ tǝnɑ nɑ kɑ wɛ sɔɔsʋŋ tɔɣɔ kʋyɑkʋ kɑncɑɑlɑɣɑ nyǝŋkʋ wule. Ɩsɩɩ lɑtǝcɛnɑɑ kʋfɑmɑ nɑɑnʋwɑ nɑ tooso, nɑ ɩwɑɑŋ nɑɑlɛ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑnʋwɑ nɑ liɣiti. 
Nɑ ɩ́ tǝnɩ pɑɑ kɔtɑɣɑ ŋkɑ kɑ tɔɔ kɛ́ tɔɣɔnɑɣɑ nyǝŋkɑ. 
Ɩlɛnɑ ɩ́ lɑ́ pǝŋtʋlʋɣʋ kɛ ɩsɑɣɑtʋ hɩɩsʋɣʋ nyǝŋkɑ. Nɑ pǝ́ sɔɔsǝnɑ pɑɑ kʋyɑkʋ ŋku kʋ kɔkɔ nyǝnsɩ nɑ pǝ tɔɣɔnɑɣɑ nɑ pǝ sʋlʋm. 
Pǝ kpɑɣɑʋ kʋyɑkʋ nɑɑlɛ nyǝŋkʋ nɑ pǝ́ polo nɑɑtosompɔɣɔlɑɣɑ nyǝŋkʋ tɔ. Ɩ́ kɑ́ lɑ pɑɑ kʋyɑkʋ ŋku kʋ kɔtɑɣɑ kɛ tɔlɑ wenɑ ɑ tiili tɑ́ cɑɑmɩ tɔɣɔ. Nɑ pǝ́ sɔɔsǝnɑ pǝ tɔɣɔnɑɣɑ nɑ pǝ sʋlʋm. Mpi ɩ́ kɑ́ lɑ kɔtɑsɩ kɛ kʋyɑkʋ nɑɑlɛ nyǝŋkʋ tɔɣɔlɛ, lɑtǝcɛnɑɑ nɑɑnʋwɑ nɑ nɑɑlɛ, nɑ ɩwɑɑŋ nɑɑlɛ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑnʋwɑ nɑ liɣiti, nɑ pǝŋtʋlʋɣʋ kʋlʋmʋɣʋ. Kʋyɑkʋ tooso nyǝŋkʋ wule kɛ lɑtǝcɛnɑɑ nɑɑnʋwɑ nɑ kʋlʋm, nɑ ɩwɑɑŋ nɑɑlɛ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑnʋwɑ nɑ liɣiti nɑ pǝŋtʋlʋɣʋ kʋlʋmʋɣʋ. Kʋyɑkʋ liɣiti nyǝŋkʋ wule kɛ lɑtǝcɛnɑɑ nɑɑnʋwɑ, nɑ ɩwɑɑŋ nɑɑlɛ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑnʋwɑ nɑ liɣiti, nɑ pǝŋtʋlʋɣʋ kʋlʋmʋɣʋ. Kʋyɑkʋ kɑkpɑsɩ nyǝŋkʋ wule kɛ lɑtǝcɛnɑɑ pɔɣɔlɑɣɑfɛɩ nɑɑnʋwɑ, nɑ ɩwɑɑŋ nɑɑlɛ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑnʋwɑ nɑ liɣiti, nɑ pǝŋtʋlʋɣʋ kʋlʋmʋɣʋ. Kʋyɑkʋ nɑɑtoso nyǝŋkʋ wule kɛ lɑtǝcɛnɑɑ pǝlefɛɩ nɑɑnʋwɑ, nɑ ɩwɑɑŋ nɑɑlɛ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑnʋwɑ nɑ liɣiti, nɑ pǝŋtʋlʋɣʋ kʋlʋmʋɣʋ. Kʋyɑkʋ nɑɑtosompɔɣɔlɑɣɑ nyǝŋkʋ kɛ lɑtǝcɛnɑɑ nɑɑtosompɔɣɔlɑɣɑ, nɑ ɩwɑɑŋ nɑɑlɛ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑnʋwɑ nɑ liɣiti, nɑ pǝŋtʋlʋɣʋ kʋlʋmʋɣʋ. 
Acimɑ sɔsɔɔnɑ kɛ ɩ́ kɑ́ koti nɑ ɩ́ tɔɣɔ kʋyɑkʋ pǝlefɛɩ nɑɑnʋwɑ nyǝŋkʋ wule. Tǝmlɛ nɑtǝlɩ tǝ fɛɩ lɑpʋ. 
Ɩ́ kɑ́ lɑ Tɑcɑɑ kɛ kɔtɑɣɑ sɔɔsʋŋ nyǝŋkɑ kɛ lɑtǝcɛ, nɑ ɩwɑɑʋ, nɑ pǝnɑɣɑ kʋlʋmɑɣɑ ɩwɛɛsɩ kɛ nɑɑtosompɔɣɔlɑɣɑ. Pǝ fɛɩ sɩ tɔlɑ ɑnɩ ɑ tiili ɩ́ cɑɑmɩ. 
Nɑ ɩ́ tǝnɩ pɑɑ tɔtɛ nte tǝ tɔɔ kɛ́ kɔtɑɣɑ tɔɣɔnɑɣɑ, nɑ pǝ sʋlʋm mpi pɑ lɑkǝnɑ tɑm tɔ. 
Nɑ ɩ́ lɑ tɔtɔɣɔ ɩsɑɣɑtʋ hɩɩsʋɣʋ kɔtɑɣɑ nɑ ɩ́ sɔɔsɩ pǝ tǝnɑɣɑ pɑɑ kʋyɑkʋ ŋku kʋ kɔkɔ kɔtɑsɩ tɔɔ, nɑ pǝ tɔɣɔnɑɣɑ nɑ pǝ sʋlʋm. 
Kɔtɑsɩ nsi pǝ wɛɛ sɩ ɩ́ sɔɔsɩ kɔkɔ nɑ tɔɣɔnɑɣɑ nɑ sʋlʋm nɑ ciikuɣu nɑ luɣu kʋlʋmʋɣʋ pǝ nyǝnsɩ tɔɔ kɛ́ Tɑcɑɑ ɑcimɑ kʋyɑkʋ wule tɔɣɔlɛ. 
﻿Kʋkɑlʋɣʋ.
30.
Ḿpʋ́ɣʋ́ Moisi tɛlǝsɑ Ɩsɛɣɛlɩ nyǝ́mɑ kɛ tǝ tǝnɑ nti Tɑcɑɑ tʋ-ɩ tɔ. 
Pǝ wɑɑlɩ kɛ́ ɩ tɑsɑ kpekɑ nyɔɔŋ nyǝ́mɑ kɛ tɛlǝsʋɣʋ kɛ Tɑcɑɑ kʋyɔɣɔtʋtʋ lɛntǝnɑɑ tɔtɔ sɩ: 
Ye yʋlʋ sɩɩ nɔɣɔ sɩ ɩ lɑkɩ Tɑcɑɑ kɛ kɔtɑɣɑ. Yɑɑ ɩ kisiɣi pʋlʋpʋɣʋ Ɩsɔ tɔɔ. Pǝ fɛɩ sɩ ɩ́ sɛkɩ pǝ lɑpʋ. Pǝ wɛɛ sɩ ɩ́ lɑ pǝ tǝnɑ mpi pǝ lɩɩnɑ ɩ nɔɣɔ tɔ. 
Ye ɩsɩɩ pɛɛlɔ wɛ ɩ cɑɑ tǝyɑɣɑ tɑɑ, nɑ ɩ́ sɩɩ ɩ nɔɣɔ kɛ Ɩsɔ ɩsɛntɑɑ sɩ, ɩ kɑ́ lɑ pʋlʋ, 
nɑ cɛcɛ nɩɩ, nɑ ɩ́ tɑ́ kisinɑ-ɩ. Pǝ wɛɛ kɛ́ sɩ ɩ́ tǝŋ teitei ɩsɩɩ ɩ sɩɩʋ tɔ. 
Amɑ ye ɩ kisinɑ-ɩ kʋyɑkʋ ŋkʋɣʋ kpɑkpɑɑ, ɩlɛ ɩ yele pǝ tɔm. Tɑcɑɑ kɑɑ pɔɔsɩ-ɩ. Mpi tɔ, ɩ cɑɑ kisinɑ-ɩ. 
Ye ɩsɩɩ pɛɛlɔ hulinɑ nɔɣɔ sɩɩʋ nɑ pǝ́cɔ́ ɩ sɑɑ. 
Ɩlɛnɑ ɩ pɑɑlʋ nɩɩ-tɩ nɑ ɩ́ tɑ́ kisinɑ-ɩ pǝ wɛɛ sɩ ɩ lɑ ɩsɩɩ ɩ sɩɩʋ tɔ. 
Amɑ ye ɩ kisinɑ-ɩ kʋyɑkʋ ŋkʋɣʋ kpɑkpɑɑ, ɩlɛ ɩ yele pǝ tɔm. Tɑcɑɑ kɑɑ pɔɔsɩ-ɩ. 
Ye ɩsɩɩ ɑlʋ leelu, yɑɑ wei nɑ ɩ pɑɑlʋ pɑ yɑwɑ tɔ, ɩ sɩɩ nɔɣɔ. Pǝ wɛɛ sɩ ɩ́ lɑ-kɛɣɛ. 
Mpʋ tɔ, ye ɩsɩɩ ɑlʋ wei ɩ wɛnɑ pɑɑlʋ tɔ ɩ sɩɩ nɔɣɔ sɩ ɩ́ kɑ́ lɑ pʋlʋ, 
nɑ ɩ pɑɑlʋ tɑ́ kisinɑ-ɩ. Ɩsɩɩ ɩ lɑpɑ ɩsǝnɑ ɩ sɩɩwɑ tɔ. 
Ye ɩ pɑɑlʋ kisinɑ-ɩ kʋyɑkʋ ŋkʋɣʋ kpɑkpɑɑ, ɩlɛ ɩ yele pǝ tɔm. Tɑcɑɑ kɑɑ pɔɔsɩ-ɩ. Mpi tɔ, ɑpɑlʋ kisinɑ-ɩ. 
Mpʋ tɔ, ye ɩsɩɩ ɑlʋ cɑɑ ɩ sɩɩ nɔɣɔ sɩ ɩ lɑkɩ pʋlʋpʋ, ɩ pɑɑlʋ wɛnɑ mpɑɑʋ sɩ ɩ́ tisinɑ-ɩ, yɑɑ ɩ́ kisinɑ-ɩ. 
Amɑ ye ɩ nɩɩwɑ nɑ ɩ́ tɑ́ kisinɑ-ɩ kʋyɑkʋ ŋkʋɣʋ kpɑkpɑɑ. Ɩlɛ ɩ hʋlǝnɑ ɩ sum ntɛ́ sɩ ɩ tisɑɑ. 
Amɑ ye wɑɑlɩ wɑɑlɩ kɛ́ ɩ lɑŋlɛ tɑ hɛɛnɑ ɩ ɑlʋ sɩ ɩ́ tɑɑ lɑ ɩsɩɩ ɩ sɩɩwɑ tɔ. Ɩlɛ Tɑcɑɑ kɑɑ pɔɔsɩ ɑlʋ, ɩ pɑɑlʋ nyʋɣʋ tɑɑ kɛ́ pɩɩ mǝlɩ. 
Kʋsǝsɩɩtʋ nti Tɑcɑɑ sɩɩwɑ ɑlɑɑ nɑ pɛɛlɑɑ pɑ nɔɔsɩ sɩɩʋ tɔm tɑɑ tɔɣɔlɛ. 
﻿Kʋkɑlʋɣʋ.
31.
Ḿpʋ́ɣʋ́ Tɑcɑɑ tɔmɑ Moisi sɩ: 
Polo nɑ ń hɔ Mɑtiyɑŋ nyǝ́mɑ ŋkpɑŋʋɣʋ kɛ ɩsɑɣɑtʋ nti pɑ lɑpɑ Ɩsɛɣɛlɩ nyǝ́mɑ tɔ tǝ tɔɔ. Pǝ wɑɑlɩ kɛ́ n kɑ́ kpe nyɑ́ nyǝ́mɑ cɔlɔ. 
Mpʋɣʋlɛ Moisi tɔmɑ sɑmɑɑ sɩ: Mǝ tɑɑ lɛlɑɑ ɩ́ suu pɑ yoou wontu nɑ pɑ́ polo nɑ pɑ yoonɑ Mɑtiyɑŋ nyǝ́mɑ, nɑ pɑ́ lɛɛtɩ-wɛ ɩsɩɩ Tɑcɑɑ sɩɩʋ tɔ. 
Mpʋ tɔ, ɩ́ lǝsɩ pɑɑ kpekǝle nte tǝ tɑɑ kɛ́ yoolɑɑ iyɑɣɑ (1000). 
Ḿpʋ́ɣʋ́ pɑ lǝsɑ pɑɑ Ɩsɛɣɛlɩ kpekǝle nte tǝ tɑɑ kɛ́ yoolɑɑ iyɑɣɑ (1000). Ɩlɛnɑ pǝ́ kpɛntɩ iyisi nɑɑnʋwɑ nɑ nɑɑlɛ (12000). 
Nɑ pɑ́ tilinɑ pɑ tǝnɑɣɑ yoou. Ɩlɛnɑ kɔtʋlʋ Ɩlɑsɑɑ pǝyɑlʋ Pɛŋhɑsɩ kpɛnnɑ Ɩsɔ wontu nɑ tutuuŋ wei pɑɑ hʋlɩ nɑ pɑ́ cɑɑlɩ yoou tɔ. 
Ḿpʋ́ɣʋ́ pɑ tii Mɑtiyɑŋ nyǝ́mɑ tɛtʋ tɔɔ, ɩsɩɩ Tɑcɑɑ kɑ heeluɣu Moisi nɑ ɩ́ tɛlǝsɩ-wɛ tɔ, nɑ pɑ́ kpiisi ɑpɑlɑɑ tǝnɑ. 
Pɑ kʋwɑ tɔtɔɣɔ Mɑtiyɑŋ ɑwulɑɑ kɑkpɑsɩ: Ɩfi, nɑ Lekem, nɑ Suuu, nɑ Huuu, nɑ Lepɑ, nɑ pǝ kpɛnnɑ Peyɔɔ pǝyɑlʋ Pɑlɑɑm. 
Nɑ pɑ́ kpɑ sɑlǝkɑ kɛ pɑ ɑlɑɑ, nɑ pɑ piyɑ, nɑ pɑ́ kuu pɑ tɔlɑ nɑ pɑ kɑlǝkǝŋ nɑ pɑ wɛnɑʋ tǝnɑ. 
Nɑ pɑ́ sɔ pɑ ɑcɑlɛɛ nɑ pɑ cɑcɑkǝŋ kɛ kɔkɔ. 
Ḿpʋ́ɣʋ́ pɑ tɛɛnɑ wontu nɑ yǝlɑɑ nɑ tɔlɑ nnɑ pɑ kuuwɑ tɔ. 
Ɩlɛnɑ pɑ́ ponɑ pǝ tǝnɑɣɑ pɑ tǝsikile kɛ Mowɑpʋ tɛtɛkǝlɛ tɑɑ, kɛ Yɑɑtɑnɩ pɔɣɔ nɔɣɔ, kɛ Yeliko ɩsɛntɑɑ. Nɑ pɑ́ hʋ́lɩ́ Moisi nɑ kɔtʋlʋ Ɩlɑsɑɑ nɑ Ɩsɛɣɛlɩ kpekǝle tǝnɑ. 
Ḿpʋ́ɣʋ́ Moisi nɑ Ɩlɑsɑɑ, nɑ Ɩsɛɣɛlɩ nyʋɣʋ nyǝ́mɑ lɛlɑɑ pɑ lɩɩwɑ tǝsikile nɑ pɑ́ suli-wɛ. 
Tǝnɑɣɑlɛ Moisi mʋ pɑ́ɑ́nɑ́ nɑ yoolɑɑ nyɔɔŋ nyǝ́mɑ. Ɩsɩɩ iyisi iyɑɣɑ (1000) nyɔɔŋ nyǝ́mɑ, nɑ nɩɩnʋwɑ (100) nyɔɔŋ nyǝ́mɑ mpɑ pɑ lɩɩnɑ yoou tɔ. 
Nɑ ɩ́ pɔɔsɩ-wɛ sɩ: Pepe tɔɔ kɛ́ ɩ́ tɑ́ kʋ́ ɑlɑɑ? 
Pǝyele ɩ́ nyǝ́mɑ teu sɩ, Mɑtiyɑŋ ɑlɑɑ mpɛɣɛ Pɑlɑɑm puɣusɑɑ, nɑ pɑ́ sʋsɩ Ɩsɛɣɛlɩ nyǝ́mɑ kɛ ɩsɑɣɑtʋ sɔsɔɔntʋ tɑɑ, nɑ pɑ́ wɑkǝlǝnɑ Tɑcɑɑ kɛ Peyɔɔ tɔm tɑɑ. Mpʋ pǝ kɔnnɑ yʋlʋkʋsǝkʋ kɛ Ɩsɔ yǝlɑɑ tɔɔ. 
Pǝ tɔɔ tɔ, ɩ́ kʋ́ ɑpɑlʋpiyɑ nɑ ɑlɑɑ mpɑ pɑ tɛmɑ sɑɑʋ tɔ. 
Ye ɩ́ nɔkɑɑ, ɩlɛ ɩ́ sɩɩ mǝ tǝɣɩ yomɑɑ kɛ pɛɛlɑɑ mpɑ pɑ tɑ nyǝntɑ ɑpɑlɑɑ tɔ. 
Pǝ kɑɑsɑ mǝ tɑɑ mpɑ pɑ kʋwɑ yǝlɑɑ, yɑɑ pɑ tokinɑ sǝtɑɑ tɔ, pɑɑ cɑɣɑ tǝsikile wɑɑlǝɣɩ kʋyɛɛŋ nɑɑtosompɔɣɔlɑɣɑ kɛ́. Ɩlɛnɑ pɑ́ lɑ ɑsilimɑ kɛɛlʋɣʋ kɔtɑɣɑ kɛ kʋyɑkʋ tooso nyǝŋkʋ wule. Nɑ pǝ́ kpɛŋnɑ pɑ yomɑɑ mpɑ pɑ sɩɩ pɑ tɩ tɔ. 
Nɑ pɑ́ lɑ ɑsilimɑ kɛɛlʋɣʋ kɔtɑɣɑ tɔtɔɣɔ wontu kususuutu nɑ tɔnǝŋ nyǝntʋ, nɑ pǝ́ŋ hʋntʋ nyǝntʋ, yɑɑ nti pɑ sɑɑkɑ tɑɑsɩ tɔ. 
Pǝ wɑɑlɩ kɛ́ kɔtʋlʋ Ɩlɑsɑɑ tɔmɑ ɑpɑlɑɑ mpɑ pɑ polɑ yoou tɔ sɩ kʋsǝsɩɩtʋ nti Tɑcɑɑ tɛlǝsɑ Moisi tɔɣɔlɛ sɩ: 
Pǝ kpɑɣɑʋ wontu nti tɩɩ nyɑkɩ kɔkɔ tɔ, ɩsɩɩ wʋlɑ nɑ liɣitee nyǝɣǝtʋ, nɑ nyǝɣǝlʋɣʋ kʋsɛɛmʋɣʋ, nɑ nyǝɣǝlʋɣʋ mɑɣɑmɑɣɑ, nɑ nyǝɣǝtʋ lɛntɩ. Nɑ wontu nti tǝ yɔkǝɣɩ, ɩsɩɩ somtu tɔ. Ɩ́ kɑ́ nyɑɑlɩ-tɩ nɑ kɔkɔ kɛ́ nɑ ɩ́ lii-tǝɣɩ kɔtɑɣɑ lʋm tɑɑ. Ye kɔkɔ kʋnyɑɣɑtʋ, ɩlɛ ɩ́ lii tǝlɛɣɛ kɔtɑɣɑ lʋm tɑɑ tike. 
Ye ɩ́ cɔtɑ mǝ wontu kɛ kʋyɑkʋ nɑɑtosompɔɣɔlɑɣɑ wule, ɩlɛ mǝ ɑsilimɑ kɛɛlɑɑ kɛlɛ. Ɩ́ sʋʋ tǝsikile tɑɑ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Nyɑnɑ Ɩlɑsɑɑ, nɑ Ɩsɛɣɛlɩ nyɔɔŋ nyǝ́mɑ, ɩ́ kɑlɑ pǝ tǝnɑ mpi ɩ́ kpɑwɑ yoou tɑɑ tɔ. Pǝ kpɑɣɑʋ yǝlɑɑ nɑ pǝ tɔlɑ tɔ. 
Ɩlɛnɑ ɩ́ tɑlɑ pǝ tɑɑ kɛ́ cɑlɩ. Yoou potɑɑ kɛ hɔɣɔlʋɣʋ, nɑ lɛlɑɑ kɛ lɛŋkʋ. 
Nɑ ɩ́ lǝsɩ yoolɑɑ nyǝm tɔɔ kɛ́ mpi pǝ kɛ́ mɑ tǝtɔɣɔlɛ tɔɣɔ yʋlʋ kʋlʋm kɛ yǝlɑɑ nɑsǝlɛ nɑ nɩɩnʋwɑ (500) tɔɔ, nɑ tɔlɑ kɛ mpʋ tɔtɔ. 
Nɑ ɩ́ cɛlɑ kɔtʋlʋ Ɩlɑsɑɑ. 
Ye pǝ kɑɑsɑ Ɩsɛɣɛlɩ nyǝ́mɑ lɛlɑɑ nyǝm, ɩlɛ ɩ́ lǝsɩ mpi pǝ wɛɛ sɩ, pɛlɛ pɑ́ lǝsɩ tɔɣɔ yǝlɑɑ nɩɩlɛ nɑ nɑɑnʋwɑ tɔɔ kɛ́ yʋlʋ kʋlʋm. Nɑ tɔlɑ kɛ mpʋ tɔtɔ, nɑ ɩ́ cɛlɑ pǝ tǝnɑɣɑ Lefii nyǝ́mɑ mpɑ pɑ pɑɑsǝɣǝnɑ Ɩsɔ cokǝle tɔ. 
Ḿpʋ́ɣʋ́ Moisi nɑ Ɩlɑsɑɑ pɑ lɑpɑ teitei ɩsɩɩ Tɑcɑɑ heeluɣu-wɛ tɔ. 
Tɔlɑ wenɑ pɑ kuuwɑ kolontunɑɑ tɛ́ tɔ, ɑ kɑɑsɑ heeŋ nɑ pǝ́ŋ kɛ iyisi nɑsǝtoso nɑ nɩɩtoso nɑ nɑɑnʋwɑ nɑ kɑkpɑsɩ (675000) 
nɑ nɑɑŋ kɛ iyisi nɩɩtoso nɑ nɑɑnʋwɑ nɑ nɑɑlɛ (72000) 
nɑ kpɑŋɑsɩ kɛ iyisi nɩɩtoso nɑ kʋlʋm (61000) 
nɑ pɛɛlɑɑ mpɑ pɑ tɑ nyǝntɑ ɑpɑlɑɑ tɔɣɔ iyisi hiu nɑ nɑɑnʋwɑ nɑ nɑɑlɛ (32000). 
Heeŋ nɑ pǝ́ŋ wei pɑ cɛlɑ yoolɑɑ tɔ, ɩ kpɛntɑ iyisi ŋmʋnʋɣʋ nɩɩnʋwɑ nɑ hiu nɑ nɑɑnʋwɑ nɑ nɑɑtosompɔɣɔlɑɣɑ nɑ nɑsǝlɛ nɩɩnʋwɑ (337500). 
Nɑ pɑ́ lǝsɩ Tɑcɑɑ nyǝnɑ kɛ nɑsǝtoso nɑ nɩɩtoso nɑ nɑɑnʋwɑ nɑ kɑkpɑsɩ (675). 
Nɑɑŋ kɛ iyisi hiu nɑ nɑɑnʋwɑ nɑ nɑɑtoso (36000) nɑ Tɑcɑɑ nyǝŋ kɛ nɩɩtoso nɑ nɑɑnʋwɑ nɑ nɑɑlɛ. 
Kpɑŋɑsɩ kɛ iyisi hiu nɑ nɑɑnʋwɑ nɑ nɑsǝlɛ nɩɩnʋwɑ (30500). Tɑcɑɑ nyǝnsɩ kɛ nɩɩtoso nɑ kʋlʋm. 
Yǝlɑɑ kɛ iyisi nɑɑnʋwɑ nɑ nɑɑtoso (16000). Tɑcɑɑ nyǝ́mɑ kɛ hiu nɑ nɑɑnʋwɑ nɑ nɑɑlɛ. 
Ḿpʋ́ɣʋ́ Moisi cɛlɑ Ɩsɔ nyǝm kɛ kɔtʋlʋ Ɩlɑsɑɑ, ɩsɩɩ Tɑcɑɑ kɑ heeluɣu-ɩ tɔ. 
Mpi pɑ cɛlɑ Ɩsɛɣɛlɩ nyǝ́mɑ lɛlɑɑ tɔ, pǝ nɑ yoolɑɑ nyǝm pǝ kʋlʋm kɛ́. Heeŋ nɑ pǝ́ŋ kɑ wɛ iyisi ŋmʋnʋɣʋ nɑ nɩɩnʋwɑ nɑ hiu nɑ nɑɑnʋwɑ nɑ nɑɑtosompɔɣɔlɑɣɑ nɑ nɑsǝlɛ nɑ nɩɩnʋwɑ (337500). 
Nɑɑŋ kɛ iyisi hiu nɑ nɑɑnʋwɑ nɑ nɑɑtoso (36000). 
Kpɑŋɑsɩ kɛ iyisi hiu nɑ nɑɑnʋwɑ nɑ nɑsǝlɛ nɑ nɩɩnʋwɑ (30500), 
nɑ pɛɛlɑɑ kɛ iyisi nɑɑnʋwɑ nɑ nɑɑtoso (16000). 
Ḿpʋ́ɣʋ́ Moisi lǝsɑ pɛɛlɑɑ tɔɔ kɛ́ yʋlʋ kʋlʋm kɛ nɩɩlɛ nɑ nɑɑnʋwɑ tɔɔ, nɑ tɔlɑ kɛ mpʋ tɔtɔ, ɩsɩɩ Tɑcɑɑ kɑ heeluɣu-ɩ tɔ, nɑ ɩ́ cɛlɑ Lefii nyǝ́mɑ mpɑ pɑ pɑɑsɑɣɑnɑ Ɩsɔ cokǝle tɔ. 
Ḿpʋ́ɣʋ́ yoolɑɑ iyisi iyɑɣɑ (1000) nyɔɔŋ nyǝ́mɑ, nɑ nɩɩnʋwɑ (100) nyɔɔŋ nyǝ́mɑ, pɑ kotɑ Moisi kiŋ, 
nɑ pɑ́ heeli-ɩ sɩ: Tǝ kɑlɑ yoolɑɑ sǝkpemɑ, pɑ wɛ pɑ nɔɣɔ tɑɑ, nɔɣɔlʋ tɑ lɑ ɑsɑɑlɑ. 
Pǝ tɔɔ kɛ́ tǝ kɔŋnɑ Tɑcɑɑ kɛ kʋhɑɑŋ kɛ wʋlɑ ɑlukpɑlisi, nɑ pǝ kpɑsɩ, nɑ kukuwee, nɑ ŋkpɑnyɑpǝlɑsɩ, nɑ lɩɩtʋ, nti tǝ hikɑɑ tɔ sɩ pǝ́ hɩɩsɩ tɑ ɩsɑɣɑtʋ. 
Ɩlɛnɑ Moisi nɑ kɔtʋlʋ Ɩlɑsɑɑ pɑ́ mʋ wʋlɑ wontu nti pɑ kɔnɑɑ tɔ. 
Wontu nti yoolɑɑ mpɛ pɑ kɔnɑɑ tɔ, tǝ kpɛntɑ kiloonɑɑ nɩɩnʋwɑ nɑ nɩɩtoso nɑ nɑɑnʋwɑ. 
Pǝ kɑɑsɑ yoolɑɑ sǝkpemɑ, ɩlɛnɑ pɑɑ wei ɩ́ sɩɩnɑ ɩ tǝɣɩ wontu nti ɩ kuuwɑ tɔ. 
Ḿpʋ́ɣʋ́ Moisi nɑ Ɩlɑsɑɑ pɑ sɩɩ wʋlɑ wontu nti yoolɑɑ hɑwɑ tɔɣɔ Ɩsɔ cokǝle tɑɑ sɩ, Tɑcɑɑ ɩ́ tɑɑ sɔɔ Ɩsɛɣɛlɩ nyǝ́mɑ tɔɔ. 
﻿Kʋkɑlʋɣʋ.
32.
Lupɛŋ nɑ Kɑtɩ pǝ yǝlɑɑ kɑ wɛnɑ kɑlǝkǝŋ sɔsɔɔŋ kɛ tuutuumɑ kɛ́. Ɩlɛnɑ pɑ́ cɛkǝnɑ sɩ Yɑsɛɛ tɛtʋ hɔɣɔlʋɣʋ, nɑ Kɑlɑɑtɩ tɛtʋ kɑ mʋnɑ tɔlɑ tɔɔʋ. 
Pǝ tɔɔ kɛ́ pɑ polɑɑ nɑ pɑ́ mɑɣɑnɑ Moisi nɑ kɔtʋlʋ Ɩlɑsɑɑ nɑ kpekɑ nyɔɔŋ nyǝ́mɑ nɑ pɑ́ heeli-wɛ sɩ: 
Atɑlɔtɩ, nɑ Tipɔŋ, nɑ Yɑsɛɛ, nɑ Nimlɑ, nɑ Hɛsǝpɔŋ, nɑ Ɩlɑle, nɑ Sepɑm, nɑ Nepo, nɑ Peyoŋ pǝ ɑcɑlɛɛ kɛ́ 
Tɑcɑɑ sǝnɑ Ɩsɛɣɛlɩ nyǝ́mɑ nɑ pɑ́ mʋ tɛtʋ nti tɔ, tǝ nyǝ́mɑ kɛ́. Tɛtʋ ntɩ tǝ mʋnɑ tɔlɑ tǝtɔɔlɛ. Pǝ́cɔ́ tɑ́ mɑɣɑmɑɣɑ tǝ wɛnɑ kɑlǝkǝŋ. 
Ɩlɛnɑ pɑ́ sǝlǝmɩ Moisi sɩ ɩ hɑ-wɛɣɛ tɛtʋ ntɩ. Ɩ́ tɑɑ tɛsǝnɑ-wɛɣɛ Yɑɑtɑnɩ wɑɑlɩ tɔɔ. 
Mpʋɣʋlɛ Moisi pɔɔsɑ-wɛ sɩ: Ɩsǝnɑɣɑlɛ mpʋ? Mǝ tɛɛtʋnɑɑ nɑ́ puki yoou ntɛ́ nɑ mɩɩ cɑɣɑ cǝnɛ tǝpɑmm nɑ? 
Ye mɩɩ cɑɣɑnɑ cǝnɛ pɩɩ yɔɔlɩ pɛlɛ pɑ ɑpɑlʋtʋ, pɑ kɑɑ polo tɛtʋ nti Tɑcɑɑ hɑ-wɛ tɔ tǝ tɑɑ. 
Yɑɑsi kʋlʋm ɩnǝɣɩ mǝ cɑɑnɑɑ tɛmɑ lɑpʋ kɛ wɑɑtʋ wei mɑ kʋsɑ-wɛɣɛ Kɑtɛɛsɩ-Pɑɑneyɑ sɩ, pɑ́ polo pɑ feŋ Kɑnɑɑŋ tɛtʋ tɔ. 
Pɑ polɑ Ɩsǝkɔɔlɩ tɛtɛkǝlɛ tɑɑ nɑ pɑ́ cɔɔ-tɛ, nɑ pɑ́ mǝlɩ. Ɩlɛnɑ pɑ́ yɔɔlɩ Ɩsɛɣɛlɩ nyǝ́mɑ ɑpɑlʋtʋ sɩ, pɑ́ tɑɑ sʋʋ tɛtʋ nti Tɑcɑɑ kɑ hɑ-mɛɣɛ hɑtoo lɔŋ tɔ tǝ tɑɑ. 
Hɑlɩ Tɑcɑɑ mʋ pɑ́ɑ́nɑ́ kɛ kʋyɑkʋ ŋkʋ nɑ ɩ́ tuu sɩ: 
Mǝ tǝnɑ mpɑ ɩ́ lɩɩ Icipiti nɑ ɩ́ wɛnɑ pɩɩsɩ hiu nɑ wɑɑlɩ tɔ, ɩ́ kɑɑ nɑ tɛtʋ nti mɑ sɩɩwɑ sɩ mɑ hɑɑkɩ Apǝlɑhɑm nɑ Ɩsɑɑkɑ nɑ Yɑkɔpʋ tɔ. Mpi tɔ, ɩ́ tɑ́ nɩɩnɑ-m teu. 
Ye pǝ tɑɣɑ Kenɑsɩ lʋlʋɣʋ tʋ Yefune pǝyɑlʋ Kɑlɛpʋ, nɑ Nuŋ pǝyɑlʋ Yosuwee pɑ tike pɑɑ sʋʋnɑ. Pǝ tɑɣɑ pʋlʋ, mpɛ ɩnɩ pɑ nɩɩnɑ-m teu kɛ́. 
Pǝ tɔɔ kɛ́ Tɑcɑɑ mʋ pɑ́ɑ́nɑ́ nɑ Ɩsɛɣɛlɩ nyǝ́mɑ nɑ pɑ́ tɔɣɔ pɩɩsɩ nɩɩlɛ tǝcu kɛ wʋlɑɣɑ tɛtʋ tɑɑ. Hɑlǝnɑ mpɑ ɩnɩ Ɩsɔ tɑɑ kpɑnɑ mpʋ tɔ, pɑ́ sɑɑlɩ yem kɛ́ tǝnɑ. 
Ɩlɛnɑ ɑsɑɣɑɑ mɛ, ɩ́ cɑɑ sɩ ɩ́ tǝŋ mǝ cɑɑnɑɑ ɩkpɑtɛ nɑ ɩ́ kʋsɩ Tɑcɑɑ pɑ́ɑ́nɑ́ kɛ mǝ tɔɔ. 
Ye Lupɛŋ nɑ Kɑtɩ nyǝ́mɑ mɛ, ɩ́ tɑ́ nɩɩnɑ Tɑcɑɑ, ɩ́lɛ́ ɩ yeki kɛ́ nɑ mǝ kʋyɛɛŋ tɑɣɑlɩ wʋlɑɣɑ tɛtʋ tɑɑ. Ɩlɛ ɩ́ wɑkǝlɑ Ɩsɛɣɛlɩ nyǝ́mɑ ntɛ́. 
Mpʋɣʋlɛ ɑpɑlɑɑ mpɛ pɑ kpǝtǝnɑ Moisi nɑ pɑ́ tɔ sɩ: Aɑɩ yoo, tɩɩ ŋmɑ́ tɑ́ kɑlǝkǝŋ kɛ tǝcɑɣɑlɛ, nɑ tɑ́ tɛɛsɩ nyǝ́mɑ kɛ koloosi ɑcɑlɛɛ. 
Ɩlɛnɑ tɑ́ yǝlɑɑ cɔɔsɩ tǝnɑ. Tɛtʋ nyǝ́mɑ ɩ́ tɑɑ pǝsɩ-wɛ. Pǝ wɑɑlɩ ɩlɛnɑ tǝ́ co tɑ́ yoou wontu tǝcɑʋ nɑ tǝ́ tɛɛ tɑ́ tɛɛtʋnɑɑ kɛ nɔɣɔ nɑ tǝ́ ponɑ-wɛɣɛ tɛtʋ nti pɑ hɑ-wɛ tɔ tǝ tɑɑ. 
Pɑɑ Ɩsɛɣɛlɩ tʋ wei ɩ kɑ́ cɑɣɑ ɩ tɛtʋ tɔɔ kɛ́ nɑ pǝ́cɔ́ tǝ mǝlɩ tɑ́ tɛ́. 
Ye tǝ hikɑ tɛtʋ nɑ pɔɣɔ nɑ cǝnɛ tɔɔ, pɑ́ tɑɑ tɑsɑ-tʋɣʋ tɛtʋ hɑʋ nɑ pɔɣɔ nɑ wɑɑlɩ tɔɔ. 
Ntɛnɑ Moisi sɩ: Ye ɩ tɔkɑ ɩsɩɩ ɩ yɔɣɔtʋɣʋ tɔ, nɑ ɩ́ suu mǝ yoou wontu, nɑ ɩ́ tɛsɩ Yɑɑtɑnɩ nɑ ɩ́ polo mǝ kolontunɑɑ tɔɔ, nɑ Tɑcɑɑ tʋ-wɛɣɛ mǝ niŋ tɑɑ, 
ɩlɛ tɛtʋ tǝnɑ pǝsɩ mǝ nyǝntʋ. Wɑɑtʋ ɩnɩ Tɑcɑɑ yɑɑ mǝ tɛɛtʋnɑɑ tɑɑ kɑɑ kpɑnɑ-mɛ. Pǝyele Ɩsɔ kɑ́ yelinɑ-mɛɣɛ mǝ tɛtʋ tǝnɛ nɑ pɔɣɔ nɑ cǝnɛ tɔɔ. 
Amɑ ye ɩ́ tɑ́ lɑ́ mpʋ, ɩ́ kɑ́ pǝntǝnɑ Tɑcɑɑ, nɑ pǝ́ mǝlɩ mǝ nyɔɔŋ tɑɑ. 
Pǝ wɛ teu, ɩ́ ŋmɑ́ mǝ nyǝ́mɑ kɛ tɛɛsɩ nɑ mǝ tɔlɑ tǝtǝkǝlɛ. Amɑ ɩ́ tɑɑ sɔɔ nti mɑ yɔɣɔtɑɑ nɑ mɑ́ sɩɩ tɔɣɔ tɔkʋɣʋ kɛ́. 
Mpʋɣʋlɛ Lupɛŋ nɑ Kɑtɩ pǝ nyǝ́mɑ cɔwɑ Moisi sɩ: Tɩɩ lɑ ɩsɩɩ n sɩɩʋ tɔ. 
Tɩɩ yele tɑ́ ɑlɑɑ nɑ tɑ́ piyɑ nɑ tɑ́ kɑlǝkǝŋ kɛ Kɑlɑɑtɩ ɑcɑlɛɛ tɑɑ, 
nɑ tǝ́ kpɑɣɑ tɑ́ wontu nɑ tǝ́ polo Tɑcɑɑ yoou, ɩsɩɩ n yɔɣɔtʋɣʋ tɔ. 
Ḿpʋ́ɣʋ́ Moisi heelɑ pɑ tɔm kɛ kɔtʋlʋ Ɩlɑsɑɑ, nɑ Nuŋ pǝyɑlʋ Yosuwee, nɑ Ɩsɛɣɛlɩ kpekɑ nyɔɔŋ nyǝ́mɑ. 
Ɩlɛnɑ ɩ́ tɔ-wɛ sɩ: Ye Kɑtɩ nɑ Lupɛŋ nyǝ́mɑ kpɑɣɑ yoou wontu, nɑ mǝ nɑ-wɛ ɩ́ tɛsɩ mǝ kolontunɑɑ wɑɑlɩ, ɩsɩɩ Tɑcɑɑ yɔɣɔtʋɣʋ tɔ, nɑ ɩ́ kǝlɩ-wɛ, ɩlɛ mɩɩ cɛlɛ-wɛɣɛ Kɑlɑɑtɩ tɛtʋ. 
Amɑ ye pɑ kisɑ mpʋ ɩlɛ Kɑnɑɑŋ tɛtʋ kɛ mǝ tǝnɑ ɩ́ kɑ́ tɑlɑ. 
Ḿpʋ́ɣʋ́ Kɑtɩ nɑ Lupɛŋ pǝ nyǝ́mɑ tɑsɑ yɔɣɔtʋɣʋ sɩ: Tɩɩ lɑ nti Tɑcɑɑ heelɑ-tʋ tɔ. 
Tɩɩ kpɑɣɑ tɑ́ wontu nɑ tǝ́ polo Tɑcɑɑ yoou, nɑ pɑ́ cɛlɛ-tʋɣʋ tɑ́ tɛtʋ nɑ Yɑɑtɑnɩ nɑ cǝnɛ tɔɔ. 
Ḿpʋ́ɣʋ́ Moisi cɛlɑ Kɑtɩ nɑ Lupɛŋ pɑ kpekɑ nɑ Yosɛɛfʋ pǝyɑlʋ Mɑnɑsee nyǝntɛ hɔɣɔlʋɣʋ kɛ Amolii wulɑʋ Sihoŋ, nɑ Pɑsɑŋ nyǝŋ Oki pɑ tɛtʋ nɑ pɑ ɑcɑlɛɛ. 
Ḿpʋ́ɣʋ́ Kɑtɩ nyǝ́mɑ ŋmɑwɑ koloosi kɛ Tipɔŋ nɑ Atɑlɔtɩ nɑ Alowɛɛ 
nɑ Atǝlɔtɩ-Sofɑŋ nɑ Yɑsɛɛ nɑ Yokpɑhɑ 
nɑ Pɛtɩ-Nimlɑ nɑ Pɛtɩ-Hɑlɑŋ pǝ ɑcɑlɛɛ. Nɑ pɑ́ ŋmɑ́ tɔtɔɣɔ pɑ tɔlɑ tǝtǝkǝlɛ. 
Ɩlɛnɑ Lupɛŋ nyǝ́mɑ ŋmɑ Hɛsǝpɔŋ nɑ Ɩlɑle nɑ Kiliyɑtɑyim 
nɑ Nepo nɑ Pɑɑlɩ-Meyɔŋ nɑ Sipǝmɑ nɑ pɑ́ hɑ-yɛɣɛ hǝlɑ. 
Ḿpʋ́ɣʋ́ Mɑnɑsee pǝyɑlʋ Mɑkii nyǝ́mɑ nɑ́ yoonɑ Kɑlɑɑtɩ nyǝ́mɑ, nɑ pɑ́ tɔɣɔnɩ Amolii nyǝ́mɑ nɑ pɑ́ cɑɣɑ. 
Pǝ tɔɔ kɛ́ Moisi nɑ́ yelinɑ-wɛɣɛ-tɩ. 
Ɩlɛnɑ Mɑnɑsee pǝyɑlʋ Yɑyii nyǝ́mɑ nɑ́ɑ́ lɛɛkɩ Amolii nyǝ́mɑ ɑcɑlɛɛ lɛnnɑ, nɑ pɑ́ hɑ-yɛ sɩ Yɑyii ɑcɑlɛɛ. 
Pǝ wɑɑlɩ kɛ́ Nopɑ nɑ́ lɛɛkɑ Kenɑ ɩcɑtɛ nɑ pǝcɔlɔ nyǝnɑ, nɑ ɩ́ hɑ-yɛɣɛ ɩ hǝtɛ sɩ Nopɑ. 
﻿Kʋkɑlʋɣʋ.
33.
Wɑɑtʋ wei Moisi nɑ Alɔŋ pɑ lǝsɑ Ɩsɛɣɛlɩ nyǝ́mɑ kɛ cɑɑsɩ cɑɑsɩ tɔ, ɩsǝnɑ pɑ tɔmɑ tɔɣɔlɔ: 
Tɑcɑɑ kɑ heelɑ Moisi kɛ́ sɩ ŋmɑɑ timpi timpi ɩ́ sǝŋɑɑ tɔ, hɑlɩ lonɑ ɑnɩ ɑ hǝlɑ ntɔ. 
Pǝnɑɣɑ ɩsɔtʋ kɑncɑɑlɑɣɑ nyǝŋ kʋyɑkʋ nɑɑnʋwɑ nɑ kɑkpɑsɩ wule, kɛ Ɩsɛɣɛlɩ nyǝ́mɑ kʋlɑ Tɛɛʋ ɑcimɑ tɛʋ kʋfemuɣu kɛ Lɑmsɛsɩ nɑ pɑ́ tɛɛkɩ Icipiti nyǝ́mɑ ɩsɛntɑɑ tǝkɑɑ sɩ, pǝ cɛpɑ-wɛ. 
Nɑ pɛlɛ pɑ́ tɔŋɑ pɑ kɑncɑɑlɑɣɑ piyɑ mpɑ Tɑcɑɑ kʋwɑ tɔɣɔ pim. Ɩ lɑpɑ ḿpʋ́ɣʋ́ sɩ pɑ nyɩ sɩ ɩ kǝlɑ pɑ tɩɩŋ kɛ toŋ. 
Pɑ kʋlɑ Lɑmsɛsɩ, ɩlɛnɑ pɑ́ siki Sukɔtɩ. 
Pɑ kʋlɑ Sukɔtɩ, ɩlɛnɑ pɑ́ siki Ɩtɑm kɛ wʋlɑɣɑ tɛtʋ nɔɣɔ tɔɔ. 
Pɑ kʋlɑ Ɩtɑm, ɩlɛnɑ pɑ́ polo Pi-Hɑhilotɩ kɛ Pɑɑlɩ-Sɛfʋŋ ɩsɛntɑɑ, nɑ pɑ́ siki Mikitɔɔlɩ pǝtɛɛ. 
Pɑ kʋlɑ Mikitɔɔlɩ, ɩlɛnɑ pɑ́ tɛsɩ teŋku nɑ pɑ́ sʋʋ wʋlɑɣɑ tɛtʋ nɑ pɑ́ tɔ́ kʋyɛɛŋ toosoɣo Ɩtɑm wʋlɑɣɑ tɛtʋ tɑɑ, nɑ pɑ́ tɑlɑ Mɑlɑ. 
Mɑlɑ kɛ pɑ kʋlɑɑ, nɑ pɑ́ polo Iliim, timpi hilɑ nɑɑnʋwɑ nɑ nɑɑlɛ, nɑ pɑɑŋ nɩɩtoso nɑ nɑɑnʋwɑ kɑ wɛɛ tɔ nɑ pɑ́ siki. 
Pɑ kʋlɑ Iliim, ɩlɛnɑ pɑ́ siki teŋku kʋsɛɛm nɔɣɔ. 
Pɑ kʋlɑ teŋku nɔɣɔ, ɩlɛnɑ pɑ́ siki Siŋ wʋlɑɣɑ tɛtʋ tɑɑ. 
Pɑ kʋlɑ wʋlɑɣɑ tɛtʋ tɑɑ, ɩlɛnɑ pɑ́ siki Tɔfǝkɑ. 
Pɑ kʋlɑ Tɔfǝkɑ, ɩlɛnɑ pɑ siki Alusi. 
Pɑ kʋlɑ Alusi, ɩlɛnɑ pɑ́ siki Lefitim timpi pɑ lɑŋɑ lʋm kʋnyɔnyɔɔm tɔ. 
Pɑ kʋlɑ Lefitim, ɩlɛnɑ pɑ́ siki Holɛpʋ wʋlɑɣɑ tɛtʋ tɑɑ. 
Pɑ kʋlɑ Holɛpʋ, ɩlɛnɑ pɑ́ siki Kipǝloti-Tɑɑfɑ. 
Pɑ kʋlɑ Kipǝloti-Tɑɑfɑ, ɩlɛnɑ pɑ́ siki Hɑselɔtɩ. 
Pɑ kʋlɑ Hɑselɔtɩ, ɩlɛnɑ pɑ́ siki Litimɑ. 
Pɑ kʋlɑ Litimɑ, ɩlɛnɑ pɑ́ siki Limɔŋ-Pɛlɛsɩ. 
Pɑ kʋlɑ Limɔŋ-Pɛlɛsɩ, ɩlɛnɑ pɑ́ siki Lipinɑ. 
Pɑ kʋlɑ Lipinɑ, ɩlɛnɑ pɑ́ siki Lisɑ. 
Pɑ kʋlɑ Lisɑ, ɩlɛnɑ pɑ́ siki Kehɑlɑtɑ. 
Pɑ kʋlɑ Kehɑlɑtɑ, ɩlɛnɑ pɑ́ siki Sefɛɛ pʋɣʋ. 
Pɑ kʋlɑ Sefɛɛ pʋɣʋ, ɩlɛnɑ pɑ́ siki Hɑlɑtɑ. 
Pɑ kʋlɑ Hɑlɑtɑ, ɩlɛnɑ pɑ́ siki Mɑkelo. 
Pɑ kʋlɑ Mɑkelo, ɩlɛnɑ pɑ́ siki Tɑhɑtɩ. 
Pɑ kʋlɑ Tɑhɑtɩ, ɩlɛnɑ pɑ́ siki Telɑ. 
Pɑ kʋlɑ Telɑ, ɩlɛnɑ pɑ́ siki Mitikɑ. 
Pɑ kʋlɑ Mitikɑ, ɩlɛnɑ pɑ́ siki Hɑsemonɑ. 
Pɑ kʋlɑ Hɑsemonɑ, ɩlɛnɑ pɑ́ siki Moseloti. 
Pɑ kʋlɑ Moseloti, ɩlɛnɑ pɑ́ siki Pene-Yɑkɑŋ. 
Pɑ kʋlɑ Pene-Yɑkɑŋ, ɩlɛnɑ pɑ́ siki Hoo-Kitǝkɑtɩ. 
Pɑ kʋlɑ Hoo-Kitǝkɑtɩ, ɩlɛnɑ pɑ́ siki Yotǝpɑtɑ. 
Pɑ kulɑ Yotǝpɑtɑ, ɩlɛnɑ pɑ́ siki Apǝlonɑ. 
Pɑ kʋlɑ Apǝlonɑ, ɩlɛnɑ pɑ́ siki Ɩsiyoŋ-Kepɛɛ. 
Pɑ kʋlɑ Ɩsiyoŋ-Kepɛɛ, ɩlɛnɑ pɑ́ siki Kɑtɛɛsɩ kɛ Siŋ wʋlɑɣɑ tɛtʋ tɑɑ. 
Pɑ kʋlɑ Kɑtɛɛsɩ, ɩlɛnɑ pɑ́ siki Hoo pʋɣʋ, kɛ Ɩtɔm tɛtʋ toŋɑ tɔɔ. 
Ḿpʋ́ɣʋ́ Tɑcɑɑ yelɑɑ nɑ kɔtʋlʋ Alɔŋ kpɑ Hoo pʋɣʋ tɑɑ. Ɩlɛnɑ ɩ́ sɩ́ tǝnɑɣɑ ɩsɔtʋ kɑkpɑsɩ nyǝŋ kʋyɑkʋ kɑncɑɑlɑɣɑ nyǝŋkʋ wule, kɛ ɩ pǝnɑɣɑ nɩɩnʋwɑ nɑ hiu nɑ tooso (123) nyǝŋkɑ tɑɑ. Pɑ Icipiti tɑɑ lɩɩʋ pǝnɑɣɑ nɩɩlɛ nyǝŋkɑ ntɛ́. 
Wɑɑtʋ ɩnǝɣɩ Kɑnɑɑŋ wulɑʋ wei pɑ yɑɑ sɩ, Alɑ nɑ ɩ kɑ wɛ ilim tǝlɩɩlɛ mpǝtǝŋ tɔɔ tɔ, ɩ nɩɩwɑ Ɩsɛɣɛlɩ nyǝ́mɑ tɑtɛ. 
Ɩsɛɣɛlɩ nyǝ́mɑ kʋlɑ Hoo pʋɣʋ ɩlɛnɑ pɑ́ siki Sɑlǝmonɑ. 
Pɑ kʋlɑ Sɑlǝmonɑ, ɩlɛnɑ pɑ́ siki Punoŋ. 
Pɑ kʋlɑ Punoŋ, ɩlɛnɑ pɑ́ siki Opoti. 
Pɑ kʋlɑ Opoti, ɩlɛnɑ pɑ́ siki Ye-Apɑlim kɛ Mowɑpʋ toŋɑ tɔɔ. 
Pɑ kʋlɑ Ye-Apɑlim, ɩlɛnɑ pɑ́ siki Tipoŋ-Kɑtɩ. 
Pɑ kʋlɑ Tipoŋ-Kɑtɩ, ɩlɛnɑ pɑ́ siki Alǝmoŋ-Tipǝlɑtɑyim ɩsɛntɑɑ. 
Pɑ kʋlɑ Alǝmoŋ-Tipǝlɑtɑyim, ɩlɛnɑ pɑ́ siki Apɑlim pulɑsɩ tɑɑ kɛ́ Nepo pʋɣʋ ɩsɛntɑɑ. 
Pɑ kʋlɑ Apɑlim pulɑsɩ, ɩlɛnɑ pɑ́ siki Mowɑpʋ tɛtɛkɑ tɑɑ kɛ́ Yɑɑtɑnɩ kiŋ kɛ Yeliko ɩsɛntɑɑ. 
Tǝnɑɣɑ pɑ sikɑ pɑ cokɑ kɛ Pɛtɩ-Yesimɔtɩ nɑ Apɛɛlɩ-Sitim pǝ hɛkʋ tɑɑ. 
Ḿpʋ́ɣʋ́ Tɑcɑɑ tʋwɑ Moisi kɛ Mowɑpʋ tɛtɛkɑ tɑɑ kɛ́ Yɑɑtɑnɩ pɔɣɔ nɔɣɔ kɛ Yeliko ɩsɛntɑɑ sɩ: 
Tɛlǝsɩ Ɩsɛɣɛlɩ nyǝ́mɑ sɩ ye ɩ́ tɛsɑ Yɑɑtɑnɩ nɑ ɩ́ sʋʋ Kɑnɑɑŋ nyǝ́mɑ tɛtʋ tɑɑ. 
Pǝ wɛɛ sɩ ɩ́ tɔɣɔnɩ tɛtʋ nyǝ́mɑ tǝnɑ nɑ ɩ́ yɔkɩ pɛɛ yɑɑ nyǝɣǝtʋ lɛɛsǝŋ wei ɩ́ lɑɑkɩ tɔ, nɑ pǝ tǝkɔtǝlɛnɑɑ. 
Nɑ ɩ́ lɛɛkɩ pɑ tɛtʋ ntɩ nɑ ɩ́ cɑɣɑ. Mpi tɔ, mɑ hɑ-mɛɣɛ tǝɣɩ. 
Tɛtɛ kɛ́ ɩ́ kɑ́ tɔ nɑ ɩ́ tɑlǝnɑ tɛtʋ ntǝɣɩ mǝ kpekɑ nɑ mǝ lʋlʋŋ, nɑ ɩ́ kɛɛsǝnɑ mǝ pɑɣɑlɛ. 
Pǝ wɛɛ sɩ ɩ́ tɔɣɔnɩ tɛtʋ nyǝ́mɑ tǝnɑɣɑ. Tɔfɔ kʋkɑɑsɑɑ mǝlǝɣɩ mǝ kolontunɑɑ kɛ́ nɑ pɑ́ nɑɑsǝɣɩ-mɛ, ɩsɩɩ sɔwɑ kɛ ɩsǝpee tɑɑ, nɑ nyǝmɑ́ tǝpilɑ kɛ mǝ kɔŋkɔmǝŋ tɑɑ. 
Ɩlɛ mɛɣɛ mɑɑ lɑnɑ, ɩsɩɩ mɑɑ sɩɩʋ sɩ mɑɑ lɑ-mɛ tɔ. 
﻿Kʋkɑlʋɣʋ.
34.
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, wɑɑtʋ wei ɩ́ kɑ́ sʋʋ Kɑnɑɑŋ tɛtʋ nti mɑ hɑɑkɩ-mɛ tɔ tǝ tɑɑ tɔ, tǝ toosi ntɛ́ 
Siŋ wʋlɑɣɑ tɛtʋ nɑ Ɩtɔm nyǝntʋ nɑ pǝtɛɛ tɔɔ. Nɑ kɑ́ kpɑɣɑ teŋku kʋsǝpʋ, 
nɑ kɑ́ mǝlǝnɑ pǝcɛsɩ pulɑsɩ tontoŋle pǝtɛɛ tɔɔ. Ɩlɛnɑ kɑ́ polo Siŋ, nɑ kɑ́ tiinɑ Kɑtɛɛsɩ-Pɑɑneyɑ pǝtɛɛ tɔɔ. Nɑ kɑ́ mǝlɩ Hɑsɑɑ-Atɑɑ nɑ Asǝmɔŋ. 
Nɑ kɑ́ kɛɛ nɑ kɑ́ yoosinɑ Icipiti lɔɔʋ, nɑ kɑ́ lɩɩ Metitelɑnee teŋku. 
Ilim tǝtʋlɛ tɔɔ toŋɑ ntɛ́ Metitelɑnee teŋku ɩnɩ. 
Ilim tǝlɩɩlɛ mpǝtǝŋ tɔɔ nyǝŋkɑ ntɛ́ teŋku kʋlʋm ɩnɩ, nɑ Hoo pʋɣʋ pǝ hɛkʋ tɑɑ. 
Ɩlɛnɑ kɑ́ lɩɩ Lepo-Hɑmɑtɩ nɑ Setɑ, 
nɑ kɑ́ polo Sifǝloŋ, nɑ kɑ́ lɩɩ Hɑsɑɑ-Ɩnɑŋ. 
Ilim tǝlɩɩlɛ tɔɔ nyǝŋkɑ ntɛ́ pǝ kpɑɣɑʋ Hɑsɑɑ-Ɩnɑŋ nɑ Sefɑm tɛtʋ hɔɣɔlʋɣʋ tɔɔ. 
Ɩlɛnɑ kɑ́ mǝlǝnɑ Lipǝlɑ kɛ Ayiŋ ilim tǝlɩɩlɛ tɔɔ, nɑ kɑ́ tɛɛ pooluŋ nɑ kɑ́ polo kɑ yoosinɑ Kenɑsɑlɛtɩ kʋteŋ, 
nɑ kɑ́ polo kɑ lɩɩ Yɑɑtɑnɩ lɔɔŋ, nɑ teŋku kʋsǝpʋ. Mǝ tɛtʋ tǝnɑsɩ ntɛ́. 
Ḿpʋ́ɣʋ́ Moisi tɛlǝsɑ tǝ tǝnɑɣɑ Ɩsɛɣɛlɩ nyǝ́mɑ nɑ ɩ́ tɑsɑ-wɛɣɛ heeluɣu sɩ: Tɛtʋnɑɑ mpɑ Tɑcɑɑ tɔmɑ sɩ ɩ́ tɔ́ tɛtɛ nɑ ɩ́ tɑlɑ Ɩsɛɣɛlɩ kpekɑ pɔɣɔlɑɣɑfɛɩ nɑɑnʋwɑ nɑ hɔɣɔlʋɣʋ tɔɣɔlɛ. 
Mpi tɔ, Lupɛŋ nɑ Kɑtɩ pɑ lʋlʋɣʋ nyǝ́mɑ nɑ Mɑnɑsee kpekǝle hɔɣɔlʋɣʋ lɛŋkʋ nɑ́ tɛmɑ pɛlɛ pɑ nyǝntʋ hikuɣu kɛ Yeliko ɩsɛntɑɑ kɛ Yɑɑtɑnɩ wɑɑlɩ nɑ ilim tǝlɩɩlɛ tɔɔ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Kɔtʋlʋ Ɩlɑsɑɑ nɑ Nuŋ pǝyɑlʋ Yosuwee pɑɑ pɑɑsǝnɑ tɛtʋ tɑlʋɣʋ. 
Pɑ́ kpɑ pɑɑ kpekǝle nte tǝ tɑɑ kɛ́ nyʋɣʋ tʋ wei ɩ kɑ́ pɑɑsǝnɑ-wɛ tɔ. 
Mpɑ mpɑ pɑɑ kpɑ mpʋ tɔ pɑ hǝlɑ ntɔ: Yutɑ kpekǝle tɑɑ nyǝŋ ntɛ́ Yefune pǝyɑlʋ Kɑlɛpʋ. 
Simiyɔŋ nyǝntɛ tɑɑ nyǝŋ ntɛ́ Amihuti pǝyɑlʋ Semuwɛlɩ. 
Pɛncɑmɛɛ nyǝntɛ tɑɑ nyǝŋ ntɛ́ Kisiloŋ pǝyɑlʋ Ɩlitɑtɩ. 
Tɑŋ nyǝntɛ tɑɑ nyǝŋ ntɛ́ Yokili pǝyɑlʋ Puki. 
Yosɛɛfʋ pǝyɑlʋ Mɑnɑsee nyǝntɛ tɑɑ nyǝŋ ntɛ́ Ɩfoti pǝyɑlʋ Hɑnǝyɛlɩ. 
Yosɛɛfʋ pǝyɑlʋ nɑɑlɛ nyǝŋ Ɩfǝlɑyim nyǝntɛ tɑɑ nyǝŋ ntɛ́ Sifitɑŋ pǝyɑlʋ Kemuwɛlɩ. 
Sɑpulɔŋ nyǝntɛ tɑɑ nyǝŋ ntɛ́ Pɑɑnɑkɩ pǝyɑlʋ Ɩlisɑfɑŋ. 
Ɩsɑkɑɑ kpekǝle tɑɑ nyǝŋ ntɛ́ Asɑŋ pǝyɑlʋ Pɑlǝtǝyɛlɩ. 
Asɛɛ nyǝntɛ tɑɑ nyǝŋ ntɛ́ Selomitɩ pǝyɑlʋ Ahihuti. 
Nefǝtɑli nyǝntɛ tɑɑ nyǝŋ ntɛ́ Amihuti pǝyɑlʋ Petɑyɛlɩ. 
Mpɑ Tɑcɑɑ lǝsɑɑ sɩ pɑ́ tɑlɑ Kɑnɑɑŋ tɛtʋ kɛ Ɩsɛɣɛlɩ kpekɑ nyǝ́mɑ tɔɣɔlɛ. 
﻿Kʋkɑlʋɣʋ.
35.
Ḿpʋ́ɣʋ́ Tɑcɑɑ yɔɣɔtɑ Moisi kɛ Mowɑpʋ tɛtɛkǝlɛ tɑɑ, kɛ Yɑɑtɑnɩ pɔɣɔ nɔɣɔ kɛ Yeliko ɩsɛntɑɑ sɩ: 
Tʋ Ɩsɛɣɛlɩ nyǝ́mɑ sɩ pɑ́ cɛlɑ Lefii nyǝ́mɑ kɛ ɑcɑlɛɛ nnɑ pɑ lǝsɑ pɑ tɛtʋnɑɑ tɑɑ tɔ, nɑ pǝ nɔnɔkilɑ. Nɑ pɑ́ cɑɣɑ ɑcɑlɛɛ tɑɑ nɑ pɑ́ tiikiɣi pɑ tɔlɑ kɛ hɑlǝmnɑɑ tɑɑ. 
Ɩsǝnɑ ɩ́ kɑ́ mɑɣɑsɩ nɔnɔkilɑ ɑnɩ ɑ wɑŋ tɔɣɔlɔ: Pǝ sɩɩnɑʋ ɩcɑtɛ koloosi nɑ pǝ́ pukinɑ ilim tǝlɩɩlɛ tɔɔ tɔɣɔ mɛɛtǝlǝnɑɑ nɑsǝlɛ nɑ nɩɩnʋwɑ (500), nɑ ilim tǝtʋlɛ tɔɔ kɛ́ mpʋ. Pǝ mpǝtǝŋ nɑ pǝ ntɔɣɔŋ tɔɔ tɔtɔɣɔ mpʋ. Ɩlɛnɑ ɩ́ mɑɣɑsɩ pɑɑ hɔɣɔlʋɣʋ ŋku kʋ tɔɔ kɛ́ mɛɛtǝlǝnɑɑ iyɑɣɑ (1000) ɩyɑɣɑ (1000) kɛ tɔm liɣiti nɑ pǝ́ cɔɔ ɩcɑtɛ nɑ pǝ́ tɑ. 
Nɑ pɑ́ cɛlɑ Lefii nyǝ́mɑ kɛ ɑcɑlɛɛ nɑɑtoso. A tɑɑ kɛ́ ye pǝ yʋkǝnɑ yʋlʋ nɑ ɩ́ kʋ ɩ tɔɣɔntǝlɛ ɩ kɑ́ tʋ kpʋlʋɣʋ. Nɑ pǝ́ sɔɔsɩ ɑcɑlɛɛ nɩɩlɛ nɑ nɑɑlɛ tɔtɔ. 
Pǝ kpɛntɑ ɑcɑlɛɛ pǝlefɛɩ nɑɑnʋwɑ nɑ pǝ nɔnɔkilɑ. 
Pɑɑ kpekǝle nte tɩɩ hɑ Lefii nyǝ́mɑ kɛ́ nɑ pǝ́ kɛɛsǝnɑ tǝ tɛtʋ tɔɔʋ. 
Ḿpʋ́ɣʋ́ Tɑcɑɑ tɔmɑ Moisi sɩ: 
Tɛlǝsɩ Ɩsɛɣɛlɩ nyǝ́mɑ sɩ, ye ɩ́ tɛsɑ Yɑɑtɑnɩ nɑ ɩ́ sʋʋ Kɑnɑɑŋ tɛtʋ tɑɑ, 
ɩlɛ ɩ́ lǝsɩ ɑcɑlɛɛ wenɑ ɩ́ kɑ́ lɑ yʋlʋkʋlɑɑ mpɑ pǝ yʋkǝnɑɑ tɔ pɑ kpʋlʋɣʋ tǝtʋlɛ tɔ. 
Nɑ pɛlɛ pɑ yǝlɑɑ ɩ tɑɑ lɛɛtɩ-wɛ nɑ pɑ́ tɑ́ hʋʋtɑ pɑ tɔm. 
Acɑlɛɛ nɑɑtoso kɛ ɩ́ kɑ́ lǝsɩ. 
Tooso nɑ Yɑɑtɑnɩ ilim tǝlɩɩlɛ tɔɔ, nɑ tooso kɛ Kɑnɑɑŋ tɛtʋ tɑɑ. 
Ye Ɩsɛɣɛlɩ tʋ yɑɑ cɑɣɑlʋ kɛ pǝ yʋkǝnɑɑ nɑ ɩ́ kʋ́ yʋlʋ, ɩlɛ pʋntʋ se nɑ ɩ́ polo ɑ tɑɑ nɑtǝlɩ tǝ tɑɑ, nɑ ɩ́ tʋ́ kpʋlʋɣʋ. 
Ye nɔɣɔlʋ mɑpɑ ɩ tɔɣɔntǝlɛ kɛ nyǝɣǝlʋɣʋ yɑɑ kpɑ́tʋ́ɣʋ́, yɑɑ ɩ yɑɣɑ-ɩ pǝlɛ nɑ ɩ́ sɩ. Ɩ kɛ́ yʋlʋkʋlʋ kɛ́, pǝ wɛɛ sɩ pɑ́ kʋ-ɩ. 
Sǝtʋ yʋlʋ siɣisiɣi kɑ́ pɛɛkǝnɑ kʋlʋ nɑ ɩ́ lɛɛtɩ-ɩ. 
Ye kʋlʋ kɑ tɔkǝnɑ-ɩ nɑ nɑtǝlɩ kɛ ɩ tɑɑ, yɑɑ pɑ wɛnɑ tǝmɑ nɑ koluŋɑ, ɩlɛnɑ ɩ́ mɑpɩ-ɩ ŋkumle, yɑɑ ɩ́ tusi-ɩ, yɑɑ ɩ́ yɑɣɑ-ɩ pʋlʋ nɑ ɩ́ sɩ́. Ɩ kɛ́ yʋlʋkʋlʋ kɛ́, pǝ wɛɛ sɩ lɛɛtǝlʋ ɩ́ hikɑ-ɩ ɩ́ kʋ-ɩ. 
Ntɑnyɩ pǝ yʋkǝɣǝnɑ yʋlʋ nɑ ɩ́ tusi lɛlʋ, yɑɑ pǝlɛ, yɑɑ pʋlʋ fiti ɩ niŋ tɑɑ nɑ pǝ́ yɑɣɑ-ɩ. Pǝ́cɔ́ pɑ tɑɑ yoo, yɑɑ ɩ tɔkɑ-ɩ nɑ ɩ tɑɑ. 
Ɩlɛ hʋʋlɑɑ kɑ tǝŋ pǝ kʋsǝsɩɩtʋ kɛ́, nɑ pɑ́ hʋʋ pɑ tɔm ntɩ. 
Nɑ pɑ́ kenti kʋlʋ tɔɔ nɑ pɑ́ mǝŋnɑ-ɩ ɩ kpǝlʋɣʋ tǝtʋlɛ, nɑ ɩ́ sɑɑlɩ tǝnɑ. Hɑlǝnɑ kɔtʋlʋ sɔsɔ wei ɩ lɑkɩ tǝmlɛ kɛ wɑɑtʋ ɩnɩ tɔ ɩ sǝm. 
Amɑ ye ɩ lɩɩwɑ ɩcɑtɛ ntɛ tǝ tɑɑ nɑ ɩ́ tɛsɩ tǝ toŋɑ 
nɑ lɛɛtʋlʋ hiki-ɩ, ɩ́ nɔkɑɑ ɩ kʋɣʋ-ɩ kɛ́ nɑ ɩ tɔm tɑ sɩ. 
Pǝ nyʋɣʋ ntɛ́ sɩ kʋlʋ ɩ cɑɣɑ kpʋlʋɣʋ tǝtʋlɛ tǝnɑ, hɑlǝnɑ kɔtʋlʋ sɔsɔ sǝm. Pǝlɛ pǝ wɑɑlɩ kɛ́ ɩ pǝsǝɣɩ nɑ ɩ́ lɩɩ nɑ ɩ́ mǝlɩ ɩ tɛ. 
Pɑɑ leɣe ɩ́ wɛɛ, yɑɑsi ɩnǝɣɩ mǝnɑ mǝ piyɑ piyɑ ɩ́ kɑ́ tɔkɩ. 
Ɩ́ kɑɑ mʋ yʋlʋ kʋlʋm ɑseetɑ nɑ ɩ́ kʋnɑ yʋlʋkʋlʋ tɔm. Pǝ wɛɛ sɩ pɑ́ tɑlɑ nɑɑlɛ. 
Pǝ fɛɩ sɩ ɩ́ mʋ kʋhɑʋ nɑ ɩ́ yele yʋlʋkʋlʋ kɛ kʋɣʋ. Pǝ wɛɛ sɩ ɩ́ kʋ-ɩ kɛ́. 
Pǝ fɛɩ tɔtɔ sɩ ɩ́ mʋ kʋhɑʋ nɑ ɩ́ tʋ́ yʋlʋkʋlʋ kɛ kpʋlʋɣʋ tǝtʋlɛ nɑ kɔtʋlʋ sɔsɔ sɩ́, ɩlɛnɑ ɩ́ mǝlǝnɑ-ɩ ɩ tɛ. 
Yʋlʋkʋlɛ pilisiɣi tɛtʋ kɛ́. Ɩlɛ pǝ fɛɩ sɩ ɩ́ pilisi tɛtʋ nti tǝ tɑɑ ɩ́ wɛɛ tɔ. Ye yʋlʋ kʋwɑ ɩ tɔɣɔntǝlɛ, pǝ wɛɛ sɩ pɑ́ kʋ́ ɩnǝɣɩ nɑ pǝ́cɔ́ pǝ́ kpiisi pǝ ɑsilimɑ. 
Pǝ fɛɩ sɩ ɩ́ pilisi mǝ tɛtʋ. Mpi tɔ, Tɑcɑɑ mɑ́, mɑ wɛ mǝ hɛkʋ kɛ́. 
﻿Kʋkɑlʋɣʋ.
36.
Ḿpʋ́ɣʋ́ Yosɛɛfʋ pǝyɑlʋ Mɑnɑsee, nɑ Mɑnɑsee pǝyɑlʋ Mɑkii, nɑ Mɑkii pǝyɑlʋ Kɑlɑɑtɩ lʋlʋɣʋ nyɔɔŋ nyǝ́mɑ polɑ Moisi nɑ Ɩsɛɣɛlɩ kpekɑ nyɔɔŋ nyǝ́mɑ kiŋ 
nɑ pɑ́ tɔ sɩ: Wɑɑtʋ wei Tɑcɑɑ tʋwɑ Moisi sɩ ɩ́ tɔ tɛtɛ nɑ ɩ́ tɑlɑ Ɩsɛɣɛlɩ nyǝ́mɑ kɛ tɛtʋ tɔ, ɩ sɩɩwɑ tɔtɔ sɩ, ɩ́ cɛlɑ tɑ́ tɛɛtʋ Selofɑtɩ tɛtʋ kɛ ɩ pɛɛlɑɑ. 
Amɑ ye pɑ sɑɑwɑ kpekǝle lɛntɛ tɑɑ, pɑ tɛtʋ pɑsǝɣɩ tɑ́ kpekǝle nyǝntʋ tɔɔ kɛ́ nɑ pǝ́ sɔɔsɩ lɛntɩ tɔɔ. 
Nɑ pǝ́ kɔmɑ nɑ pǝ́ tɑlɑ cɛpʋ pǝnɑɣɑ, pɑ nyǝntʋ lɩɩ tǝkpɑtɑɑ kɛ́ tɑ́ kpekǝle tɔɔ nɑ pǝ́ sɔɔsɩ pɑ nyǝntɛ kʋfɑtɛ tɔɔ. 
Mpʋɣʋlɛ Tɑcɑɑ heelɑ Moisi sɩ: Tɛlǝsɩ Ɩsɛɣɛlɩ nyǝ́mɑ sɩ Yosɛɛfʋ lʋlʋɣʋ nyǝ́mɑ wɛnɑ tɑmpɑnɑ. 
Ye pɑ sɔɔlɑ wei pɑ sɑɑ-ɩ. Amɑ pɩɩ wɛɛ pɑ kpekǝle tɑɑ tʋ́ kɛ́. 
Ɩlɛ pɑɑ kpekǝle nte tǝ tɛtʋ kɑ́ cɑɣɑ tǝ tǝcɑɣɑlɛ, tǝ kɑɑ sɔɔsɩ lɛntɛ nyǝntʋ tɔɔ. Mpʋ tɔtɔɣɔ ye kpekǝle nɑtǝlɩ tǝ ɑlʋ nɔɣɔlʋ ɩ wɛnɑ tɛtʋ pǝ wɛɛ sɩ ɩ́ sɑɑ ɩ cɑɑ kpekǝle lʋlʋɣʋ tʋ kɛ́. 
Ḿpʋ́ɣʋ́ Selofɑtɩ pɛɛlɑɑ Mɑlɑ nɑ Tiisɑ nɑ Hokǝlɑ nɑ Milikɑ nɑ Nowɑ pɑ sɑɑwɑ pɑ cɑɑ tɑɑlʋnɑɑ pǝyɑlɑɑ kɛ pɑ kpekǝle tɑɑ, ɩsɩɩ Tɑcɑɑ kɑ kɛɛsʋɣʋ Moisi tɔ. 
Yosɛɛfʋ pǝyɑlʋ Mɑnɑsee lʋlʋɣʋ nyǝ́mɑ ntɛ́. Ɩlɛnɑ pɑ tɛtʋnɑɑ nti pɑ hikɑɑ tɔ tǝ́ sɑɑlɩ pɑ cɑɑ kpekǝle tɑɑ. 
Kiiŋ nɑ kʋsǝsɩɩtʋ nti Tɑcɑɑ tɛlǝsɑ Ɩsɛɣɛlɩ nyǝ́mɑ, nɑ Moisi nɔɣɔ kɛ Mowɑpʋ tɛtɛkǝlɛ tɑɑ, kɛ́ Yɑɑtɑnɩ nɔɣɔ kɛ Yeliko ɩsɛntɑɑ tɔɣɔlɛ. 
﻿KƲSƎSƖƖTƲ LƐLƲƔƲ TAKƎLAƔA.
1.
Tɔmnɑɑ mpɑ mpɑ Moisi heelɑ Ɩsɛɣɛlɩ yǝlɑɑ tǝnɑɣɑ wʋlɑɣɑ tɛtʋ tɑɑ, nɑ pǝ́cɔ́ pɑ́ tɛsǝɣɩ Yɑɑtɑnɩ pɔɣɔ kɛ Sufɩ ɩsɛntɑɑ, nɑ Pɑlɑŋ nɑ Tofɛlɩ nɑ Lɑpɑŋ nɑ Hɑsɑlɔti nɑ Ti-Sɑhɑpɩ pɑ hɛkʋ tɑɑ tɔɣɔlɔ. 
Pɑ lɩɩʋ Holɛpʋ nɑ pɑ́ kpɑɣɑ Ɩtɔm pʋɣʋ mpɑɑʋ tɔ, kʋyɛɛŋ nɑɑnʋwɑ nɑ kʋlʋmʋɣʋ kɛ pɑ lɑpɑ, hɑlǝnɑ Kɑtɛɛsɩ-Pɑɑneyɑ. 
Pɑ Icipiti lɩɩʋ pǝnɑɣɑ nɩɩlɛ nyǝŋkɑ, ɩsɔtʋ nɑɑnʋwɑ nɑ kʋlʋm nyǝŋ kʋyɑkʋ kɑncɑɑlɑɣɑ nyǝŋkʋ tɑɑ kɛ́ Moisi heelɑ Ɩsɛɣɛlɩ nyǝ́mɑ kɛ nti Tɑcɑɑ kɑ tʋ-ɩ sɩ ɩ́ tɛlǝsɩ-wɛ tɔ. 
Wɑɑtʋ wei ɩ yoowɑ nɑ ɩ́ kǝlɩ Amolii nyǝ́mɑ wulɑʋ Sihoŋ wei ɩ kɑ wɛ Hɛsǝpɔŋ ɩcɑtɛ tɑɑ tɔ, nɑ Pɑsɑŋ nyǝŋ Oki wei ɩ tɔkɑɣɑ kɑwulɑɣɑ kɛ Asetɑloti nɑ Ɩtǝlei pɑ ɑcɑlɛɛ tɔɔ tɔ. 
Sɑɑ wei pɑ wɛ Mowɑpʋ tɛtʋ tɑɑ, nɑ pɑ́ tɑ tɛsǝtɑ Yɑɑtɑnɩ pɔɣɔ tɔɣɔ Moisi cɑɑlɑ kʋsǝsɩɩtʋ tǝnɛ tǝ tɔm kɛ sɛɣɛsʋɣʋ sɩ: 
Wɑɑtʋ wei tɩɩ wɛ Holɛpʋ pʋɣʋ kiŋ tǝnɑ tɔɣɔ Tɑcɑɑ yɔɣɔtɑɑ sɩ, tǝ tɑɑŋɑ tǝnɑ tǝcɑm. 
Pǝ tɔɔ tɔ, tǝ́ kpɛsɩ nɑ tǝ́ polo pulɑsɩ hɔɣɔlǝŋ tɑɑ timpi Amolii nyǝ́mɑ wɛɛ tɔ. Nɑ pǝ cɔlɔ Kɑnɑɑŋ nyǝ́mɑ tɛtʋnɑɑ tɑɑ kɛ́ pǝ kpɑɣɑʋ Yɑɑtɑnɩ kɑcǝkɑ, nɑ pulɑsɩ hɔɣɔlʋɣʋ, nɑ tɛtɛkǝlɛ, nɑ Nekɛfɩ, nɑ teŋku Metitelɑnee ɩmɑlɑʋ kɛ Kɑnɑɑŋ nyǝ́mɑ tɛtʋ tɑɑ tɔ. Nɑ Lipɑŋ, hɑlǝnɑ pɔɣɔ sɔsɑɣɑ Ɩfǝlɑtɩ. 
Ɩ́ nɑwɑɑ, mǝ niŋ tɑɑ kɛ́ mɑ tʋ́ tɛtʋ tǝnɑ. Mpʋ tɔ, ɩ́ polo nɑ ɩ́ mʋ-tɩ. Tɑcɑɑ kɑ yɔɣɔtǝnɑ tuunɑʋ kɛ́ sɩ ɩ kɑ́ hɑ-tǝɣɩ mǝ cɑɑnɑɑ Apǝlɑhɑm nɑ Ɩsɑɑkɑ nɑ Yɑkɔpʋ, nɑ pɛlɛ pɑ lʋlʋɣʋ nyǝ́mɑ tǝnɑɣɑ pɑ wɑɑlɩ. 
Ḿpʋ́ɣʋ́ Moisi tɔmɑ sɩ: Mɑɑ heelɑ-mɛɣɛ Holɛpʋ pʋɣʋ kiŋ sɩ mɑɑ pǝsǝɣɩ nɑ mɑ́ pɑɑsǝnɑ-mɛɣɛ mɑ tike. 
Mpi tɔ, Tɑcɑɑ mǝ Ɩsɔ lɑpɑɣɑ nɑ ɩ́ huki, nɑ sɑŋɑ tɑɑ ɩ́ wɛ pɑɣɑlɛ ɩsɩɩ ɩsɔtʋlʋŋɑsɩ. 
Mǝ cɑɑnɑɑ Ɩsɔ Tɑcɑɑ ɩ́ yele nɑ ɩ́ sɔɔsɩ hukuɣu kɛ tɔm iyɑɣɑ (1000). Nɑ ɩ́ kooli-mɛɣɛ kʋpɑntʋ ɩsɩɩ ɩ kɑ sɩɩʋ nɔɣɔ tɔ. 
Ɩsǝnɑɣɑ mɑɑ pǝsɩ mɑ tike nɑ mɑ́ sǝɣǝlɩ mǝ sǝɣǝlɑ nɑ mǝ wɑhɑlɑnɑɑ nɑ mǝ yooŋ? 
Ɩ́ lǝsɩ mǝ kpekɑ tɑɑ kɛ́ lǝmɑɣɑsɛɛ nyǝ́mɑ nɑ mpɑ pɑ nyǝ́mɑ yɑɑsi nɑ pɑ hǝtɛ yɑɑwɑ tɔ, nɑ mɑ́ kpɑ-wɛɣɛ mǝ nyʋɣʋ nyǝ́mɑ. 
Hɑlɩ ɩ́ cɔ-m sɩ mɑ kʋmɑɣɑsǝtʋ ntɩ tǝ wɛ teu. 
Ḿpʋ́ɣʋ́ mɑ kpɑ mpɛ ɩnɩ pɑ tɑɑ lǝmɑɣɑsɛɛ nyǝ́mɑ mpɑ pɑ hǝlɑ yɑɑwɑ tɔɣɔ yǝlɑɑ iyɑɣɑ (1000) nyʋɣʋ nyǝ́mɑ, nɑ nɩɩnʋwɑ (100) nyʋɣʋ nyǝ́mɑ, nɑ nɩɩlɛ nɑ nɑɑnʋwɑ nyʋɣʋ nyǝ́mɑ, nɑ nɑɑnʋwɑ nyʋɣʋ nyǝ́mɑ. Nɑ mɑ́ kpɑ mpɑ pǝ kɑɑsɑɑ tɔ pɑ tɑɑ kɛ́ pɑɑ kpekǝle nte tǝ ɑkewenɑɑ. 
Ɩlɛnɑ mɑ́ tʋ́ mǝ tɔm hʋʋlɑɑ sɩ ye tɔm mɑɣɑnɑ mǝ tɛɛtʋnɑɑ kɛ pɑ tɑɑ pɑ tike, yɑɑ mǝ nɑ cɑɣɑlɑɑ, ɩ́ welisi tǝ tɑɑ kɛ́ teu nɑ ɩ́ tǝŋ ɩsǝnɑ tɑmpɑnɑ sǝŋɑɑ tɔ, nɑ ɩ́ hʋʋ-tɩ. 
Ɩ́ tɑɑ fɑɣɑsɩ yǝlɑɑ kɛ mǝ hʋʋlɛnɑɑ tɑɑ. Pɑɑ toŋtʋ pɑɑ kʋnyɔntʋ, pǝ wɛɛ sɩ ɩ́ nɩɩnɑ-wɛɣɛ. Ɩ́ tɑɑ see yǝlɑɑ. Mpi tɔ, Ɩsɔ hǝtɛ tɑɑ kɛ́ ɩ́ hʋʋkǝnɑ. Nti tǝ́ wɛ-mɛɣɛ kɑtɛ ɩlɛ ɩ́ kɔnɑ-tɩ nɑ mɑ́ nɩɩ. 
Wɑɑtʋ ɩnǝɣɩ mɑ tʋ-mɛɣɛ nti nti ɩ́ kɑ́ lɑ tɔ. 
Pǝ wɑɑlɩ kɛ́ tǝ kʋlɑ Holɛpʋ pʋɣʋ ɩsɩɩ Tɑcɑɑ kɑ́ heeluɣu-tʋ tɔ, nɑ tǝ́ fɑɣɑ wʋlɑɣɑ tɛtʋ ɑnɑɑm ɑsolɑ nyǝntʋ ntɩ, ɩsɩɩ ɩ́ nyǝm tɔ. Amolii nyǝ́mɑ pʋɣʋ mpɑɑʋ kɛ tǝ kpɑɣɑɑ nɑ tǝ́ tɑlɑ Kɑtɛɛsɩ-Pɑɑneyɑ. 
Hɑlɩ mɑ heelɑ-mɛ sɩ ɩ́ tɑpɑ Amolii nyǝ́mɑ pʋɣʋ ŋku tɑ́ Ɩsɔ Tɑcɑɑ hɑ-tʋ tɔɣɔlɛ. 
Ɩsɔ tʋwɑ tɛtʋ tǝnɑɣɑ mǝ niŋ tɑɑ kɛ́. Ɩ́ kʋlɩ nɑ ɩ́ mʋ-tɩ nɑ tǝ́ pǝsɩ mǝ nyǝntʋ, ɩsɩɩ mǝ cɑɑnɑɑ Ɩsɔ Tɑcɑɑ kɑ heeluɣu-mɛ tɔ. Ɩ́ tɑɑ nyɑ́. Pǝyele mǝ lɑŋɑ ɩ́ tɑɑ ŋmɑɑ pɑɑ pǝcɔ. 
Tǝnɑɣɑ mǝ tǝnɑ ɩ́ kɔmɑ mɑ kiŋ nɑ ɩ́ tɔŋ sɩ: Tǝ́ tili ɑpɑlɑɑ kɛ tɑ́ nɔɣɔ tɔɔ, nɑ pɑ́ feŋ tɛtʋ ntɩ nɑ pɑ́ hʋ́lɩ́-tʋɣʋ mpɑɑʋ ŋku tɩɩ kpɑɣɑ tɔ. Nɑ ɑcɑlɛɛ nnɑ nnɑ tɩɩ tɑlɑ tɔ. 
Ḿpʋ́ɣʋ́ mɑ sɑmɑ mǝ lǝmɑɣɑsɛɛ ɑnɩ. Ɩlɛnɑ mɑ́ lǝsɩ mǝ kpekɑ tɑɑ kɛ́ yʋlʋ yʋlʋ kɛ́ yǝlɑɑ nɑɑnʋwɑ nɑ nɑɑlɛ. 
Mpɛ ɩnɩ pɑ tɛɛnɑ nɑ pɑ́ fɑɣɑnɑ pʋɣʋ tɑɑ. Hɑlǝnɑ Ɩsǝkɔɔlɩ tɛtɛkǝlɛ nɑ pɑ́ feŋ-tɩ. 
Ḿpʋ́ɣʋ́ pɑ koolɑ tɛtʋ ntɩ tǝ tɑɑ kʋlʋlʋm nɑ pɑ́ kpɛŋnɑ. Nɑ pɑ́ kɛɛsɩ-tʋ sɩ tɛtʋ kʋpɑntʋ kɛ tɑ́ Ɩsɔ Tɑcɑɑ hɑɑkɩ-tʋ. 
Pɑɑ nɑ mpʋ tɔ, ɩ́ lɑpɑ lɑŋkpɩɩsǝŋ nɑ ɩ́ kisi tǝ tɑɑ kɛ́ pote ɩsɩɩ mǝ Ɩsɔ Tɑcɑɑ kɑ heeluɣu-mɛ tɔ. 
Hɑlǝnɑ ɩ́ sʋʋ kʋntʋɣʋ kɛ mǝ cokɑ tɑɑ sɩ: Tɑcɑɑ ɩɩ cɑɑkɩ-tʋ tɔɣɔ ɩ lǝsɑ-tʋɣʋ Icipiti nɑ ɩ́ kɔnɑ-tʋɣʋ Amolii nyǝ́mɑ tɛtʋ tɑɑ sɩ pɛlɛ pɑ́ wɑkǝlɩ-tʋ. 
Ɩlɛnɑ ɩ́ tɑsǝɣɩ sɩ tǝ polo le? Mǝ tɛɛtʋnɑɑ nɑ́ yɔɔlɑ mǝ ɑpɑlʋtʋ sɩ: Tɛtʋ ntɩ tǝ yǝlɑɑ tɑɣɑlɑɑ kɛ́. Pǝyele pɑ kǝlɑ-tʋ, nɑ pɑ ɑcɑlɛɛ kɛ́ sɔsɔɔnɑ nɑ ɑ koloosi kɑlǝsǝnɑ ɩsɔtɔnʋɣʋ. Hɑlɩ tǝ tɩɩ nɑ́ ɑ tɑɑ kɛ́ Anɑkɩ tooko lʋlʋɣʋ nyǝ́mɑ. 
Mɑ heeliɣi-mɛ sɩ ɩ́ tɑɑ seliɣinɑ-wɛ. Pɑ tɔm ɩ́ tɑɑ kpɑ-mɛɣɛ sɔɣɔntʋ. 
Tɑcɑɑ mǝ Ɩsɔ wei ɩ wɛ mǝ nɔɣɔ tɔɔ tɔ, ɩ mɑɣɑmɑɣɑ ɩ kɑ́ yoonɑ mǝ nɔɣɔ. Ɩsɩɩ ɩ tɛm lɑpʋ nɑ ɩ́ nɑnɑ mǝ ɩsɛ kɛ Icipiti 
nɑ wʋlɑɣɑ tɛtʋ tɑɑ tɔ. Tǝnɑɣɑ ɩ pɑɑsǝnɑ-mɛ ɩsɩɩ yʋlʋ nʋkʋɣʋ ɩ pu tɔɣɔ mǝ mpɑɑʋ tǝnɑ tɑɑ. Hɑlǝnɑ mǝ tɑtɛ kɛ cǝnɛ. 
Pɑɑ nɑ mpʋ tɔ, ɩ́ tɑ́ tʋ́ nɑɑni kɛ́ Tɑcɑɑ mǝ Ɩsɔ. 
Pǝyele ɩnɩ ɩ kɑ tɔŋɑɣɑnɑ mǝ nɔɣɔ tɔɔ. Nɑ ɩ pɛɛkǝɣɩ-mɛɣɛ tǝsʋʋlɛnɑɑ kɛ mǝ tɔntɛ wɑɑtʋ. Nɑ ɩ́ hʋlǝɣɩ-mɛɣɛ kɔkɔ kɛ ɑhoo, nɑ ɩ́ nɑɑkɩ mpɑɑʋ. Ilim ɩlɛnɑ ɩ́ wɛɛ ŋmʋntʋɣʋ tɑɑ nɑ mɩ́ɩ́ tǝŋǝɣɩ. 
Tɑcɑɑ nɩ́ɩ́ mǝ kʋntʋɣʋ, ɩlɛnɑ pɑ́ɑ́nɑ́ kpɑ-ɩ nɑ ɩ́ yɔɣɔtɩ nɑ ɩ́ tuu sɩ: 
Yǝlɑɑ mɛ ɩ́ kǝlɑ ɩsɑɣɑtʋ. Pǝ tɔɔ kɛ́ pɑ lʋlʋɣʋ looŋɑ kɑnɛ, kɑ tɑɑ nɔɣɔlʋ kɑɑ sʋʋ tɛtʋ kʋpɑntʋ nti mɑ tuuwɑ sɩ mɑɑ hɑ mǝ cɑɑnɑɑ tɔ. 
Ye pǝ tɑɣɑ Yefune pǝyɑlʋ Kɑlɛpʋ pɑɑsi. Ɩ́ nɑ ɩ lʋlʋɣʋ nyǝ́mɑ kɛ mɑ́ɑ́ hɑ tɛtʋ nti ɩ́ feŋɑ mpʋ tɔɣɔ timpi ɩ nɩɩnɑ-m teu tɔ. 
Tɑcɑɑ mʋnɑ Moisi mɑɣɑ pɑ́ɑ́nɑ́ kɛ mǝ tɔɔ, hɑlǝnɑ ɩ́ tɔ sɩ mɑ kɑɑ fɛlɩ nɔɔhǝlɛ kɛ tɛtʋ ntɩ tǝ tɑɑ. 
Amɑ Nuŋ pǝyɑlʋ Yosuwee wei ɩ kɛ́ mɑ tǝmlɛ tʋ tɔ ɩ tike ɩ kɑ́ ponɑ. Mɑɑ sɔɔsɩ-ɩ ɑpɑlʋtʋ. Mpi tɔ ɩnɩ ɩ kɑ́ yelinɑ nɑ tɛtʋ ntɩ tǝ́ pǝsɩ Ɩsɛɣɛlɩ nyǝ́mɑ nyǝntʋ. 
Mǝ piyɑ mpɑ pɑ ɩsɛ tɑ nyɑɑlǝtɑ ɩsǝntɔ, nɑ ɩ́ tɔŋ sɩ kolontunɑɑ kɑ́ pɑ́ɑ́nɑ́ tɔ, mpɛ pɑ́ɑ́ sʋʋnɑ tǝ tɑɑ. Mpi tɔ, mpɛɣɛ mɑ́ɑ́ hɑ-tɩ, nɑ tǝ́ pǝsɩ pɑ nyǝntʋ. 
Amɑ mɩ́ɩ́ kɛɛsɩ ɩsɛ nɑ ɩ́ fɑɣɑnɑ wʋlɑɣɑ tɛtʋ tɑɑ, nɑ ɩ́ polo teŋku kʋsɛɛm. 
Tǝnɑɣɑ ɩ́ cɔwɑ sɩ: Hɑɩ, tɑ́ tɔm sǝpǝnɑ Tɑcɑɑ. Pǝnɛntɛ tɩɩ kpɑ pɑ tɔɔ nɑ tǝ́ yoonɑ-wɛ ɩsɩɩ tɑ́ Ɩsɔ yɔɣɔtʋɣʋ tɔ. Mpʋɣʋlɛ pɑɑ mǝ tɑɑ wei ɩ kpɑɣɑ ɩ yoou wontu nɑ ɩ́ lǝlɩ nɑ ɩ́ mɑɣɑsɩ mǝ tɑɑ sɩ ɩ́ kɑ́ kpɑ pulɑɣɑ tǝlɛʋ. 
Kɛnɑ Tɑcɑɑ sɩ mɑ́ heeli-mɛ sɩ: Ɩ́ tɑɑ kpɑ mǝ kolontunɑɑ tɔɔ sɩ ɩ́ yookinɑ-wɛ. Mpi tɔ, mɑ fɛɩ mǝ hɛkʋ. Ɩ́ tɑɑ yele nɑ pɛlɛ pɑ́ kʋ-mɛ. 
Mɑɑ tɛmɑ-mɛɣɛ-tǝɣɩ heeluɣu. Amɑ ɩ́ tɑ́ ké ŋkpɑŋʋɣʋ, nɑ ɩ́ kisi Tɑcɑɑ tɔm nɑ ɩ́ kpɑ pʋɣʋ nyʋɣʋ tɑɑ tǝkɑɑ. 
Kɛnɑ Amolii nyǝ́mɑ mpɑ ɩnɩ pɑɑ wɛ pʋɣʋ tɑɑ tǝnɑ tɔ pɑ́ lɩɩ mǝ tɔɔ, nɑ pɑ́ tʋ́ mǝ wɑɑlɩ ɩsɩɩ tɩɩŋ. Nɑ pɑ́ kʋ-mɛɣɛ pǝ kpɑɣɑʋ Ɩtɔm tɔ, hɑlǝnɑ Hoomɑ. 
Ɩ́ kɔmɑ nɑ ɩ́ mǝlɩ nɑ ɩ́ wiinɑ Tɑcɑɑ ɩlɛnɑ, ɩ́lɛ́ ɩ kisi nɩɩʋ. 
Mpʋ pǝ́ yelinɑ nɑ ɩ́ cɑɣɑ Kɑtɛɛsɩ-Pɑɑneyɑ nɑ pǝ́ tɑɑŋɩ sɔsɔm. 
﻿Kʋsǝsɩɩtʋ Lɛlʋɣʋ.
2.
Ḿpʋ́ɣʋ́ tǝ mǝlɑɑ nɑ tǝ́ kpɑɣɑ teŋku kʋsɛɛm mpɑɑʋ ŋku kʋ pukinɑ wʋlɑɣɑ tɛtʋ tɑɑ tɔ, ɩsɩɩ Tɑcɑɑ kɑ yɔɣɔtʋɣʋ tɔ. Nɑ tǝ́ cɔɔ Ɩtɔm pʋɣʋ tɑɑ nɑ pǝ́ tɑɑŋɩ. 
Kɛlɛnɑ kʋyɑkʋ nɑkʋlɩ Tɑcɑɑ tɔ-m sɩ: 
Amɑ ɩ́ tɩɩ cɔɔwɑ pʋɣʋ kʋnɛ tǝcɑm. Pǝ tɔɔ tɔ, ɩ́ hɑ mǝ ɩsɛ nɑ ilim ntɔɣɔŋ tɔɔ. 
Ɩ́ heeli yǝlɑɑ sɩ ɩ́ tǝŋnɑ mǝ kɔɣɔpiyɑ Ɩsɑʋ nyǝ́mɑ mpɑ pɑ wɛ Ɩtɔm tɔ pɑ tɛtʋ toŋɑ tɔɔ. Pɛlɛ pɑ tɛɛ kɑ́ sʋʋnɑ-mɛ yɑ́ɑ́. Amɑ ɩ́ lɑ-wɛ nɑ lɑɑkɑlɩ, 
ɩ́ tɑɑ kpɑ pɑ tɔɔ. Mɑ kɑɑ hɑ-mɛɣɛ tɛtʋ ntǝɣɩ pɑɑ hɔɣɔliim sɩ ɩ́ fɛlɩ nɔɔhǝlɛ mɑɣɑmɑɣɑ. Mpi tɔ, mɑ tɛmɑ Ɩtɔm pʋɣʋ ŋkʋɣʋ Ɩsɑʋ kɛ hɑʋ sɩ kʋ́ pǝsɩ ɩ pʋlʋ. 
Pǝ wɛɛ sɩ ɩ́ yɑnɑ mǝ liɣitee kɛ tɔɣɔnɑɣɑ nɑ lʋm mpi ɩ́ kɑ́ tɔɣɔ nɑ ɩ́ nyɔɔ tɔ. 
Mpi tɔ, Tɑcɑɑ mǝ Ɩsɔ koolɑ-mɛɣɛ kʋpɑntʋ kɛ mǝ niŋ tǝmɑ tǝnɑ tɑɑ kɛ́. Pǝyele ɩ nyǝ́mɑ tɔntɛ nte ɩ́ tɔŋ wʋlɑɣɑ tɛtʋ ɑnɑɑm ɩnɛ ɩ tɑɑ tɔ tǝ tɔɔ. Pǝntɔ tɑɑ, pɩɩsɩ nɩɩlɛ kɛlɛ mǝ Ɩsɔ Tɑcɑɑ ɩnɩ ɩ wɛ mǝ wɑɑlɩ, nɑ ɩ́ tɑ́ lɑ-ŋ pʋlʋ. 
Ḿpʋ́ɣʋ́ tǝ cɔlɑ Ɩsɑʋ nyǝ́mɑ mpɛɣɛ Ɩtɔm nɑ tɛtɛkǝlɛ mpɑɑʋ nɑ Ɩlɑtɩ nɑ Ɩsǝyɔŋ-Kepɛɛ nyǝŋkʋ tɔtɔ. Ɩlɛnɑ tǝ́ tɛɛ nɑ tǝ́ tǝŋnɑ Mowɑpʋ wʋlɑɣɑ tɛtʋ tɔɔ. 
Ḿpʋ́ɣʋ́ Tɑcɑɑ heelɑ-m sɩ: Ɩ́ tɑɑ kpɑ Mowɑpʋ nyǝ́mɑ tɔɔ sɩ mǝnɑ-wɛ ɩ́ yoo. Mpi tɔ, mɑ kɑɑ hɑ-mɛɣɛ pʋlʋɣʋ pɑ tɛtʋ tɑɑ. Lɔɔtɩ lʋlʋɣʋ nyǝ́mɑ Mowɑpʋ nyǝ́mɑ kɛ mɑ hɑwɑ Aɑ ɩcɑtɛ sɩ pɑ́ nyǝnǝɣɩ pɑ pʋlʋpʋ. 
Ɩmim nyǝ́mɑ kɑ cɑɣɑnɑ ɩcɑtɛ ńtɛ́ tǝ tɑɑ kɛ́ hɑtoo lɔŋ. Pɑɑ wɛ pɑɣɑlɛ kɛ́ nɑ pɑ́ kɛ́ tookonɑɑ ɩsɩɩ Anɑkɩ nyǝ́mɑ, nɑ pɑ́ wɛ toŋ. 
Lɛlɑɑ nɑ́ nyǝnɑɣɑ-wɛɣɛ Lefɑyi nyǝ́mɑ kɛ́ ɩsɩɩ Anɑkɩ nyǝ́mɑ. Amɑ Mowɑpʋ nyǝ́mɑ nɑ́ yɑɑkɑɣɑ-wɛɣɛ Ɩmim nyǝ́mɑ. 
Holi nyǝ́mɑ kɑ cɑɣɑnɑ Ɩtɔm ɩcɑtɛ tɑɑ kɛ́ hɑtoo lɔŋ tɑɑ. Ɩlɛnɑ Ɩsɑʋ nyǝ́mɑ nɑ́ɑ́ kpiisi-wɛ nɑ pɑ́ mʋ pɑ tɛtʋ, ɩsɩɩ Ɩsɛɣɛlɩ nyǝ́mɑ kɑ mʋɣʋ pɑ nyǝntʋ nti Tɑcɑɑ hɑ-wɛ tɔ. 
Pǝnɛntɛ ɩ́ kʋlɩ nɑ tǝ́ tɛsɩ Selɛtɩ lɔɔʋ ɩsɩɩ Tɑcɑɑ kɑ́ heeluɣu-tʋ tɔ. Ɩlɛnɑ tǝ tɛsɩ Selɛtɩ lɔɔʋ. 
Tǝ kʋlʋɣʋ Kɑtɛɛsɩ-Pɑɑneyɑ tɔ pɩɩsɩ pǝlefɛɩ nɩɩlɛ kɛ tǝ tʋwɑ, nɑ pǝ́cɔ́ tǝ́ tɛsɩ Selɛtɩ lɔɔʋ ŋkʋ. Pǝ lɑpɑ ḿpʋ́ɣʋ́ sɩ pɑ tǝnɑ mpɑ pɑ kɛ́ yoolɑɑ kɛ wɑɑtʋ ɩnɩ tɔ, pǝ́ lǝsɩ pɑ looŋɑ tǝnɑ nɑ pɑ́ sɩ́ ɩsɩɩ Tɑcɑɑ kɑ yɔɣɔtʋɣʋ tɔ. 
Ḿpʋ́ɣʋ́ Tɑcɑɑ tʋ yoolɑɑ mpɛɣɛ niŋ nɑ ɩ́ kʋ-wɛ. Hɑlǝnɑ pɑ kpekǝle tǝnɑ tɛ. 
Yoolɑɑ mpɛ pɑ sǝpɑ pɑ tǝnɑɣɑ pɑ kpekǝle tɑɑ, 
ɩlɛnɑ Tɑcɑɑ heeli-m sɩ: 
Nɔɔnɔɔ kɛ́ ɩ́ kɑ́ tɛsɩ Mowɑpʋ tɛtʋ toŋɑ, nɑ ɩ́ tǝŋnɑ Aɑ ɩcɑtɛ, 
nɑ ɩ́ kpǝtǝnɑ Amoni nyǝ́mɑ tɛtʋ. Amɑ ɩ́ tɑɑ kpɑ Mowɑpʋ nyǝ́mɑ tɔɔ sɩ mǝ nɑ-wɛ ɩ́ yoo. Mpi tɔ, mɑ kɑɑ hɑ-mɛɣɛ pʋlʋɣʋ pɑ tɛtʋ tɑɑ. Lɔɔtɩ lʋlʋɣʋ nyǝ́mɑ Amoni nyǝ́mɑ kɛ mɑ hɑ-tɩ sɩ pɑ́ nyǝnǝɣɩ pɑ pʋlʋpʋ. 
Yǝlɑɑ nyǝnɑɣɑ tɛtʋ ntǝɣɩ Lefɑyi nyǝ́mɑ nyǝntʋ kɛ́. Mpi tɔ, mpɛ ɩnɩ pɑɑ wɛnnɑ tǝ tɑɑ kɛ́ hɑtoo lɔŋ nɑ Amoni nyǝ́mɑ yɑɑkɩ-wɛɣɛ Sɑmsumi nyǝ́mɑ. 
Pɑɑ wɛ pɑɣɑlɛ kɛ́ nɑ pɑ́ kɛ́ tookonɑɑ, ɩsɩɩ Anɑkɩ nyǝ́mɑ, nɑ pɑ́ wɛ toŋ. Ḿpʋ́ɣʋ́ Tɑcɑɑ kpiisɑ-wɛ nɑ Amoni nyǝ́mɑ nɔɣɔ nɑ pɑ́ lɛɛtɩ pɑ lonte. 
Ḿpʋ́ɣʋ́ Tɑcɑɑ kɑ lɑpɑ Ɩsɑʋ lʋlʋɣʋ Ɩtɔm nyǝ́mɑ mpɑ pɑɑ wɛ Seyii tɔ. Wɑɑtʋ ɩnǝɣɩ ɩ kpiisɑ Holi nyǝ́mɑ nɑ pɑ nɔɣɔ nɑ ɩ́ tɔɣɔnɩ-wɛ nɑ ɩ́ sɩɩ Ɩtɔm nyǝ́mɑ kɛ pɑ lonte kɛ hɑlǝnɑ sɑŋɑ. 
Ḿpʋ́ɣʋ́ Kɑfǝtɔɔ Filiisi nyǝ́mɑ nɑ́ lɩɩwɑ nɑ pɑ́ tɔɣɔnɩ Afi nyǝ́mɑ mpɑ pɑɑ cɑɣɑ ɑcɑlisi tɑɑ hɑlǝnɑ Kɑsɑ kɛ Metitelɑnee teŋku nɔɣɔ tɔ, nɑ pɑ́ lɛɛtɩ pɑ lonɑ tɑɑ. 
Pǝ wɑɑlɩ kɛ́ Tɑcɑɑ tɔmɑ sɩ: Ɩ́ kʋlɩ nɑ ɩ́ tɛsɩ Alǝnɔŋ lɔɔʋ. Mɑ tʋɣɩ Amolii tʋ Sihoŋ wei ɩ kɛ́ Hɛsǝpɔŋ nyǝ́mɑ wulɑʋ tɔ, nɑ ɩ tɛtʋ kɛ mǝ niŋ tɑɑ. Ɩ́ yoonɑ-ɩ nɑ ɩ́ lɛɛkɩ ɩ tɛtʋ. 
Pǝ kpɑɣɑʋ sɑŋɑ tɔ, mɑɑ yele nɑ ɑntulinyɑ piitimnɑɑ nɩɩkɩ mǝ sɔɣɔntʋ nɑ pɑ́ nyɑŋnɑ-mɛ. Ye pɑ nɩɩ mǝ tɑŋ pɑ sʋʋ seluɣu nɑ lɑŋwɑkǝllɛ. 
Ketemɔtɩ wʋlɑɣɑ tɛtʋ tɑɑ kɛ́ mɑ tilɑ Hɛsǝpɔŋ wulɑʋ Sihoŋ kiŋ nɑ ɑyɛɛnɛɛ tɔm sɩ: 
Hɑ-tʋɣʋ nɔɣɔ nɑ tǝ́ tǝŋ mpɑɑʋ kʋlʋmʋɣʋ nɑ tǝ́ fɑɣɑnɑ nyɑ́ tɛtʋ tɑɑ, tǝ kɑɑ hɛlɩ tiili. 
Tɑ liɣitee kɛ tɩɩ yɑnɑ tɔɣɔnɑɣɑ nɑ lʋm mpi tɩɩ nyɔɔ tǝnɑ tɔ nɑ tǝ́ tɛɛ. 
Ɩsɑʋ nyǝ́mɑ mpɑ pɑ wɛ Ɩtɔm hɔɣɔlʋɣʋ tɑɑ tɔ nɑ Mowɑpʋ nyǝ́mɑ mpɑ pɑ wɛ Aɑ nyǝŋkʋ tɑɑ tɔ pɑ hɑ-tʋɣʋ mpɑɑʋ nɑ tǝ́ fɑɣɑnɑ pɑ tɛtʋ tɑɑ. Pǝ wɑɑlɩ kɛ́ tɩɩ tɛsɩ Yɑɑtɑnɩ pɔɣɔ nɑ tǝ́ polo tɛtʋ nti Tɑcɑɑ tɑ Ɩsɔ hɑɑkɩ-tʋ tɔ tǝ tɑɑ. 
Amɑ Tɑcɑɑ lɑpɑ wulɑʋ Sihoŋ kɛ lɑŋkpɩɩsǝŋ nɑ ɩ́ kisi sɩ tǝ́ tɑɑ tǝŋnɑ ɩ tɛ. Ɩsɔ lɑpɑ-ɩ ḿpʋ́ɣʋ́ sɩ ɩ́ tʋ-ɩ tɑ́ niŋ tɑɑ nɑ tǝ́ tɔɣɔ ɩ tɛtʋ ɩsɩɩ pǝ wɛʋ sɑŋɑ ɩsǝntɔ tɔ. 
Ḿpʋ́ɣʋ́ Ɩsɔ heelɑ-m sɩ: Sɑŋɑ wɑɑlɩ mɑ tʋwɑ wulɑʋ Sihoŋ nɑ ɩ tɛtʋ kɛ mǝ niŋ tɑɑ kɛ́, ɩ́ lɛɛkɩ-tɩ́. 
Ɩlɛnɑ Sihoŋ nɑ ɩ yoolɑɑ tǝnɑ pɑ́ lɩɩ sɩ pɑ yookinɑ-tʋɣʋ Yɑhɑsɩ. 
Amɑ Tɑcɑɑ tɑ́ Ɩsɔ tʋ-ɩ tɑ́ niŋ tɑɑ nɑ tǝ́ kʋ́ ɩ nɑ ɩ piyɑ nɑ ɩ yǝlɑɑ tǝnɑ. 
Ɩlɛnɑ tǝ́ lɛɛkɩ ɩ ɑcɑlɛɛ tǝnɑ, nɑ tǝ́ kpiisi ɑpɑlɑɑ nɑ ɑlɑɑ nɑ piyɑ. Mpi tɔ, Tɑcɑɑ tǝŋsɑ-wɛɣɛ mpusi kɛ́. 
Amɑ tɔlɑ nɑ ɑcɑlɛɛ nnɑ tǝ lɛɛkɑ mpʋ tɔ ɑ tɑɑ wontunɑɑ kɛ tɑ́ kpɑɣɑɑ nɑ tǝ́ sɩɩnɑ tɑ́ tɩ. 
Pǝ kpɑɣɑʋ Alʋwɛɛ kɛ Alǝnɔŋ lɔɔʋ nɔɣɔ nɑ ɩcɑtɛ nte tǝ wɛ tɛtɛkǝlɛ tɑɑ tɔ, hɑlǝnɑ Kɑlɑɑtɩ tɔ, tǝ tɑ kpisi koluŋɑ ɩcɑtɛ nɑtǝlɩ. Tɑcɑɑ tɑ́ Ɩsɔ tʋ ɑ tǝnɑɣɑ tɑ́ niŋ tɑɑ kɛ́. 
Amɑ tǝ tɑ tokinɑ Amoni nyǝ́mɑ tɛtʋ kɛ́. Pɑɑ nti tǝ mɑlɑ Yɑpɔkɩ lɔɔʋ nɑ pʋɣʋ tɑɑ ɑcɑlɛɛ, nɑ lonɑ nnɑ ɑ tǝnɑ tɑ Ɩsɔ Tɑcɑɑ kisinɑ-tʋ tɔ. 
﻿Kʋsǝsɩɩtʋ Lɛlʋɣʋ.
3.
Ḿpʋ́ɣʋ́ tǝ kpɑɣɑ mpɑɑʋ nɑ tǝ́ kpɑnɑ Pɑsɑŋ tɔɔ. Ɩlɛnɑ tǝnɑ wulɑʋ Oki nɑ ɩ yǝlɑɑ tǝnɑ pɑ lɩɩ tɑ tɔɔ sɩ pɑ yookinɑ-tʋɣʋ Ɩtǝlei. 
Ntɛnɑ Tɑcɑɑ heeli-m sɩ: Ɩ́ tɑɑ nyɑnɑ-ɩ. Mɑ tʋɣɩ ɩ́ nɑ ɩ yǝlɑɑ nɑ ɩ tɛtʋ tǝnɑɣɑ mǝ niŋ tɑɑ. Ɩ́ lɑnɑ-ɩ ɩsɩɩ ɩ́ lɑpǝnɑ Amolii nyǝ́mɑ wulɑʋ Sihoŋ wei ɩ kɑ wɛ Hɛsǝpɔŋ ɩcɑtɛ tɑɑ tɔ. 
Tɑmpɑm pǝlɛ nɑ tɑ́ Ɩsɔ Tɑcɑɑ tɑsɑ wulɑʋ Oki nɑ ɩ yǝlɑɑ tǝnɑɣɑ tɑ́ niŋ tɑɑ kɛ́ tʋɣʋ, nɑ tǝ́ kʋ-wɛ. Pɑ tɑɑ nɔɣɔlʋ tɑ fiti. 
Ḿpʋ́ɣʋ́ tǝ lɛɛkɑ pɑ ɑcɑlɛɛ tǝnɑ, pɑɑ kʋlʋmtǝlɛ tǝ tɑ fiti. A kɑ wɛ ɑcɑlɛɛ nɩɩtoso kɛ́. Pǝ kpɑɣɑʋ Alǝkɔpɩ hɔɣɔlʋɣʋ tǝnɑ tɔ nɑ Pɑsɑŋ tɛtʋ tɑɑ timpi Oki tɔkɑɣɑ kɑwulɑɣɑ tɔ. 
Pɑɑ ŋmɑwɑ ɑcɑlɛɛ ɑnǝɣɩ teu kɛ́, nɑ ɑ koloosi kʋlɑɑ nɑ ɑ Kɑmpʋnɑɑ kɛ nyǝɣǝtʋ. Pǝ́ kɑɑsɑ lɛnnɑ tɔtɔɣɔ tuutuumɑ, ɑ fɛɩ koloosi. 
Ḿpʋ́ɣʋ́ tǝ kpiisɑ pɑ tǝnɑ ɩsɩɩ tǝ lɑpʋ Hɛsǝpɔŋ wulɑʋ Sihoŋ ɑcɑlɛɛ tɑɑ tɔ. Nɑ tǝ́ kʋ́ ɑpɑlɑɑ nɑ ɑlɑɑ nɑ piyɑ. Mpi tɔ, Tɑcɑɑ kɑ tǝŋsɑ-wɛɣɛ mpusi kɛ́. 
Amɑ pǝ yelɑ tɔlɑ nɑ ɑcɑlɛɛ tɑɑ wontu ɩlɛnɑ tɑ́ɑ́ kpɑɣɑ nɑ tǝ́ sɩɩnɑ tɑ́ tɩ. 
Ḿpʋ́ɣʋ́ pǝ lɑpɑ wɑɑtʋ ɩnɩ ɩ tɑɑ, nɑ tǝ́ lɛɛkɩ Amolii ɑwulɑɑ nɑɑlɛ tɛtʋ. Mpɛ ɩnɩ pɑɑ wɛnɑ Yɑɑtɑnɩ ilim tǝlɩɩlɛ tɔɔ kɛ́. Pɑ tɛtʋ ntɛ́ pǝ kpɑɣɑʋ Alǝnɔŋ lɔɔʋ tɔ, hɑlǝnɑ Hɛɛmɔŋ pʋɣʋ. 
Sitɔŋ nyǝ́mɑ nɑ́ yɑɑkɑɣɑ-kʋɣʋ sɩ Siliyoŋ. Nɑ Amolii nyǝ́mɑ nɑ́ɑ́ yɑɑkɩ-kʋ sɩ Senii. 
Oki kɑwulɑɣɑ ɑcɑlɛɛ nnɑ tǝ lɛɛkɑɑ tɔɣɔlɛ pulɑsɩ tɑɑ tɛtɛkǝlɛ ɑcɑlɛɛ tǝnɑ. Nɑ Kɑlɑɑtɩ nɑ Pɑsɑŋ tɛtʋ tǝnɑ hɑlǝnɑ Sɑlǝkɑ nɑ Ɩtǝlei pǝ tɛtʋ. 
Wulɑʋ Oki tike kɑ kɛnɑ Lefɑyi nyǝ́mɑ kɑkɑɑsɑɣɑ. Ɩ sǝtʋ ɑtɑkɑɑ kɛ́ nyǝɣǝlʋɣʋ kɛ́, nɑ ɩ tɑɣɑlǝŋ wɛ mɛɛtǝlǝnɑɑ liɣiti nɑ hɔɣɔlʋɣʋ, nɑ ɩ wɑŋ kɛ mɛɛtǝlǝnɑɑ nɑɑlɛ. Hɑlɩ ɩ wɛ Amoni nyǝ́mɑ ɩcɑtɛ sɔsɔɔlɛ Lɑpɑ tɑɑ. 
Wɑɑtʋ wei tǝ lɛɛkɑ tɛtʋ ntɩ ɩlɛnɑ mɑ́ hɑ Lupɛŋ nɑ Kɑtɩ nyǝ́mɑ kɛ pǝ́ kpɑɣɑʋ Alʋwɛɛ tɛtʋ, nɑ pǝ́ cɔɔ Alǝnɔŋ lɔɔʋ tɔ, nɑ pǝ́ kpɛŋnɑ Kɑlɑɑtɩ pʋɣʋ hɔɣɔlʋɣʋ ɑcɑlɛɛ. 
Ɩlɛnɑ mɑ́ cɛlɑ Mɑnɑsee kpekǝle hɔɣɔlʋɣʋ lɛŋkʋ kɛ Kɑlɑɑtɩ tɛtʋ kʋkɑɑsǝtʋ nɑ Oki kɑwulɑɣɑ nyǝntʋ tǝnɑ kɛ Pɑsɑŋ tɛtʋ tɑɑ. Pɑ́ yɑɑkɑɣɑ Alǝkɔpɩ nyǝntʋ nɑ Pɑsɑŋ nyǝntʋ kɛ Lefɑyi nyǝ́mɑ tɛtʋ kɛ́. 
Ḿpʋ́ɣʋ́ Mɑnɑsee kpekǝle tɑɑ tʋ Yɑyii lɛɛkɑ Alǝkɔpɩ tɛtʋ kɛ Pɑsɑŋ tɑɑ. Hɑlǝnɑ Kesuli nyǝ́mɑ nɑ Mɑɑkɑtɩ nyǝ́mɑ pɑ tɛtʋ toŋɑ. Ɩlɛnɑ pɑ́ lɑɣɑsɩ-yɛɣɛ hǝtɛ sɩ Yɑyii ɑcɑlɛɛ, nɑ pɑ́ yɑɑkɩ-yɛɣɛ ḿpʋ́ɣʋ́ hɑlǝnɑ sɑŋɑ. 
Ntɛnɑ mɑ́ hɑ́ Mɑnɑsee kpekǝle tʋ Mɑkii lʋlʋɣʋ nyǝ́mɑ kɛ Kɑlɑɑtɩ hɔɣɔlʋɣʋ. 
Nɑ Lupɛŋ nɑ Kɑtɩ pǝ nyǝ́mɑ kɛ Alǝnɔŋ nɑ Kɑlɑɑtɩ pǝ hɛkʋ hɔɣɔlʋɣʋ. Tǝ toŋɑ ntɛ́ Alǝnɔŋ lɔɔʋ nɑ pǝ tɛɛ tɔɔ. Tǝ nɑ Amoni nyǝ́mɑ pɑ nyǝŋkɑ ntɛ́ Yɑpɔkɩ lɔɔʋ. 
Ilim tǝtʋlɛ tɔɔ toŋɑ nɑ́ mɑlɑ Yɑɑtɑnɩ tɛtɛkǝlɛ kɛ Kenesɑlɛtɩ lʋcɑɣɑm nɑ teŋku kʋsǝpʋ pǝ hɛkʋ tɑɑ kɛ́. Hɑlǝnɑ ilim tǝlɩɩlɛ tɔɔ kɛ́ Pisikɑ pʋɣʋ luɣu. 
Wɑɑtʋ ɩnɩ ɩ tɑɑ kɛ́ Moisi heelɑ-wɛ sɩ: Mǝ Ɩsɔ Tɑcɑɑ tʋ mǝ niŋ tɑɑ kɛ́ Yɑɑtɑnɩ ilim tǝlɩɩlɛ tɛtʋ sɩ tǝ́ pǝsɩ mǝ nyǝntʋ. Ɩlɛ mǝ tɑɑ yoolɑɑ tǝnɑ ɩ́ kpɑɣɑ mǝ yoou wontu nɑ ɩ́ tɛɛ Ɩsɛɣɛlɩ nyǝ́mɑ kɛ nɔɣɔ. 
Mǝ ɑlɑɑ nɑ mǝ piyɑ nɑ mǝ kɑlǝkǝŋ tike kɑ́ cɑɣɑnɑ ɑcɑlɛɛ nnɑ mɑ hɑ-mɛ ɩsǝntɔ tɔ ɑ tɑɑ. Mpi tɔ, mǝ nyǝ́mɑ sɩ ɩ́ wɛnɑ kɑlǝkǝŋ tuutuumɑ. 
Pǝ wɛɛ sɩ ɩ́ sǝnɑ mǝ tɛɛtʋnɑɑ kɛ ḿpʋ́ɣʋ́. Hɑlǝnɑ Ɩsɔ yele nɑ pɛlɛ pɑ́ hiki pɑ tɛtʋ ɩsɩɩ mǝ hikuɣu mǝ nyǝntʋ kɛ Yɑɑtɑnɩ pɔɣɔ nɑ wɑɑlɩ cǝnɛ tɔ. Wɑɑtʋ ɩnǝɣɩ pɑɑ mǝ tɑɑ wei ɩ kɑ́ mǝlɩ ɩ mɑɣɑmɑɣɑ ɩ tɛtʋ nti Tɑcɑɑ hɑ-ɩ tɔ tǝ tɑɑ. 
Ḿpʋ́ɣʋ́ Moisi tɔmɑ Yosuwee sɩ: N nɑnɑ nyɑ́ ɩsǝpee kɛ pǝ tǝnɑ mpi Tɑcɑɑ mǝ Ɩsɔ lɑpǝnɑ Amolii ɑwulɑɑ nɑɑlɛ ɩnɩ tɔ. Mpʋ ɩnɩ tɔtɔɣɔ Tɑcɑɑ kɑ lɑnɑ ɑwulɑɑ mpɑ pɑ tǝnɑ n kɑ yoonɑ pɔɣɔ wɑɑlɩ tɔ. 
Ɩ́ tɑɑ nyɑnɑ-wɛ. Mpi tɔ, Tɑcɑɑ mǝ Ɩsɔ kɑ́ yoonɑ nɑ mǝ nɔɣɔ. 
Wɑɑtʋ ɩnɩ ɩ tɑɑ kɛ́ mɑ wiikɑɣɑnɑ Tɑcɑɑ sɩ: 
Ɩsɔ Tɑcɑɑ, nyɑ́ toŋ nɑ nyɑ́ sɔsɔɔntʋ kɛ n hʋlɑ nyɑ́ tǝmlɛ tʋ mɑ́. Mpi tɔ, pɑɑ ɩsɔtɑɑ yɑɑ ɑtɛ, nyɑ́ sɑɑlɑ nɔɣɔlʋ ɩ fɛɩ sɩ ɩ kɛɛkǝnɑ nyɑ́ tǝmɑ sɔsɔɔnɑ, yɑɑ nyɑ́ kɔkɔlɔ nyǝmnɑɑ pɑnɛ. 
Ɩlɛ hɑɩ Ɩsɔ, mɑ kpɑ nyɑ́ yule. Yele nɑ mɑ́ tɛsɩ Yɑɑtɑnɩ nɑ mɑ́ nɑ tɛtʋ kʋpɑntʋ ntɩ, nɑ tǝ pulɑsɩ nɑ Lipɑŋ pɔɔŋ. 
Ḿpʋ́ɣʋ́ Tɑcɑɑ tɑɑ kpɑnɑ-m mǝ mɑɣɑmɑɣɑ mǝ nyʋɣʋ tɔɔ, nɑ ɩ́ kisi-m nɩɩnɑʋ. Hɑlǝnɑ ɩ́ tɔ-m sɩ: Mɑ kɑwɑ. Tɑɑ tɑsɑ-m yɔɣɔtǝnɑʋ kɛ tɔm ntɩ. 
Kʋlɩ nɑ ń kpɑ Pisikɑ pʋɣʋ nyʋɣʋ tɑɑ nɑ ń kʋsɩ ɩsɛ nɑ ń nyǝnɩ nɑ ń cɔɔ. Amɑ mɑ kɑɑ yele nɑ ń tɛsɩ Yɑɑtɑnɩ kɛ tɛsʋɣʋ mɑɣɑmɑɣɑ kɛ́. 
Amɑ tɛlǝsɩ Yosuwee kɛ mɑ kʋlɑpǝlɛ nɑ ń sɔɔsɩ-ɩ ɑpɑlʋtʋ. Mpi tɔ, ɩnɩ ɩ kɑ́ tʋnɑ yǝlɑɑ pɑnɛɣɛ nɔɣɔ nɑ ɩ́ tɑnɑ-wɛɣɛ tɛtʋ nti n kɑ nɑwɑ mpʋ tɔ. 
Pǝ kpɑɣɑʋ wɑɑtʋ ɩnɩ tɔɣɔ tǝ cɑɣɑ tɛtɛkǝlɛ tɑɑ tǝnɑɣɑ Pɛtɩ-Peyɔɔ ɩsɛntɑɑ. 
﻿Kʋsǝsɩɩtʋ Lɛlʋɣʋ.
4.
Ḿpʋ́ɣʋ́ Moisi tɑsɑɑ sɩ: Pǝnɛntɛ Ɩsɛɣɛlɩ nyǝ́mɑ mɛ ɩ́ nɩɩ kʋsǝsɩɩtʋ nɑ kʋtʋtʋtʋ nti mɑ sɛɣɛsǝɣɩ-mɛ tɔ. Ɩ́ lɑkɩ-tɩ nɑ pǝ́ hɑ-mɛɣɛ weesuɣu. Ɩlɛnɑ ɩ́ mʋ tɛtʋ nti mǝ cɑɑnɑɑ Ɩsɔ Tɑcɑɑ hɑɑkɩ-mɛ tɔ. 
Amɑ pǝ wɛɛ kɛ́ sɩ ɩ́ tɔ́kɩ Tɑcɑɑ mǝ Ɩsɔ kʋsǝsɩɩtʋ ɩsɩɩ mɑ kɛɛsʋɣʋ-mɛɣɛ-tɩ tɔ. Ɩ́ tɑɑ sɔɔsɩ yɑɑ ɩ́ pɑsɑ pʋlʋɣʋ tǝ tɔɔ. 
Ɩ́ nɑnɑ mǝ ɩsǝpee kɛ mpi Tɑcɑɑ lɑpɑ yǝlɑɑ mpɑ pɑ luŋɑ tʋɣʋ ŋku pɑ yɑɑ sɩ Pɑɑlɩ-Peyɔɔ tɔ. Ɩ tɑ yele-wɛ nɑ pɑ weesiŋ. 
Amɑ mǝ nyɔkǝlǝnɑ Tɑcɑɑ mǝ Ɩsɔ, ɩlɛnɑ ɩ́ yele-mɛ nɑ mǝ weesiŋ kɛ hɑlǝnɑ sɑŋɑ. 
Mɑ sɛɣɛsɑ-mɛɣɛ kʋsǝsɩɩtʋ nɑ kʋtʋtʋtʋ ɩsɩɩ Tɑcɑɑ Ɩsɔ tʋ-m tɔ sɩ, ɩ́ tɔkɩ-tɩ nɑ ɩ́ lɑkɩ tɛtʋ nti ɩ́ puki mʋɣʋ tɔ tǝ tɑɑ. 
Ye ɩ́ tɔkɑ-tɩ nɑ ɩ́ lɑkɩ-tɩ, piitimnɑɑ lɛlɑɑ mpɑ pɑɑ nɩɩ tǝ tɔm tɔ pɑ́ɑ́ nyǝnɩ-mɛɣɛ lǝmɑɣɑsɛɛ nyǝ́mɑ nɑ lɑɣɑtʋnɑɑ nɑ pɑ́ tɔŋ-mɛ sɩ: Amɑ piitim sɔsɔɔm pǝnɛ pǝ wɛnɑ lǝmɑɣɑsɛɛ nɑ lɑɣɑtʋ. 
Pɔpɔtʋ fɛɩ leleŋ piitim sɔsɔɔm nɑpǝlɩ pǝ fɛɩ nɑ pǝ́ wɛnɑ tʋɣʋ nɑ kʋ́ nɩɩkǝnɑ-wɛ ɩsɩɩ tɑ́ Ɩsɔ Tɑcɑɑ nɩɩkʋɣʋnɑ tɑɣɑ sɑɑ wei tǝ wiikinɑ-ɩ tɔ. 
Yɑɑ piitim sɔsɔɔm mpi pǝ wɛnɑ kʋtʋtʋtʋ nɑ kʋsǝsɩɩtʋ nɑ tǝ tǝŋɑ teu ɩsɩɩ nti mɑ tɔŋnɑ-mɛɣɛ tɛlǝsʋɣʋ kɛ sɑŋɑ ɩsǝntɔ tɔ? 
Amɑ kʋlʋmtʋ kɛ́ sɩ ɩ́ feŋ teu nɑ ɩ́ tɔ́kɩ pǝ tǝnɑ mpi ɩ́ nɑnɑ mǝ ɩsǝpee tɔ. Ɩ́ tɑɑ sɔɔ tǝ tɑɑ kʋlʋmʋɣʋ. Amɑ ɩ́ kɛɛsɩ-tǝɣɩ mǝ piyɑ nɑ mǝ sɑɑlǝnɑɑ. 
Ɩ́ tɔɔsɩ kʋyɑkʋ ŋku ɩ́ sǝŋɑ mǝ Ɩsɔ Tɑcɑɑ ɩsɛntɑɑ kɛ́ Holɛpʋ pʋɣʋ kiŋ nɑ ɩ́lɛ́ ɩ heeli-m sɩ mɑ́ koti mǝ tǝnɑ, nɑ ɩ́lɛ́ ɩ́ tɛlǝsɩ-mɛɣɛ ɩ tɔm nɑ ɩ́ kpɛlǝmɩ ɩ nyɑmnɑʋ nɑ ɩ́ sɛɣɛsɩ ḿpʋ́ɣʋ́ mǝ lʋlʋɣʋ nyǝ́mɑ tɔ. 
Ḿpʋ́ɣʋ́ ɩ́ tuusɑɑ nɑ ɩ́ kpǝtǝnɑ pʋɣʋ luɣu, nɑ kʋlɛ kʋ́ tɔŋnɑ kɔkɔ mʋɣʋ kɛ kemkem. Nɑ ɩsɔŋmʋntʋ susɑɑ nɑ sǝkpɛtʋɣʋ nyɑlɑɑ. 
Tɑcɑɑ yɔɣɔtɑɣɑnɑ-mɛɣɛ kɔkɔ ŋkɛ kɑ tɑɑ kɛ́, nɑ ɩ́ nɩɩkɩ ɩ nɔɣɔ. Amɑ ɩɩ nɑɑkɩ-ɩ, ɩ nɔɣɔ tike kɛ ɩ́ nɩɩkɑɣɑ. 
Ḿpʋ́ɣʋ́ ɩ hʋlɑ-mɛɣɛ mǝ nɑ-ɩ mǝ nɔɣɔ pɛɛlʋɣʋ nɑ ɩ́ tʋ-mɛ sɩ ɩ́ tɔkɩ ɩ kʋsǝsɩɩtʋ nɑɑnʋwɑ. Nɑ ɩ́ ŋmɑɑ-tǝɣɩ pɛɛ kpɑɑtɑnɑɑ nɑɑlɛ tɔɔ. 
Wɑɑtʋ ɩnɩ ɩ́ tɑɑ kɛ́ Tɑcɑɑ tʋ-m sɩ mɑ́ hʋlɩ-mɛɣɛ kʋsǝsɩɩtʋ nɑ kʋtʋtʋtʋ, nɑ ɩ́ tɔkǝɣɩ-tǝɣɩ teu kɛ tɛtʋ nti tǝ tɑɑ ɩ́ sʋʋkɩ sɩ tǝ́ pǝsɩ mǝ nyǝntʋ tɔ. 
Ɩ́ tɑɑ sɔɔ sɩ kʋyɑŋku Tɑcɑɑ yɔɣɔtɑɣɑnɑ-mɛɣɛ Holɛpʋ pʋɣʋ tɔɔ tɔ ɩ nɔɣɔ tike kɛ ɩ́ nɩɩwɑ, ɩ́ tɑ nɑ ɩ mɑɣɑmɑɣɑ. 
Ɩlɛ pǝ tɑɑ kɔɔ nɑ ɩ́ wɑkǝlɩ mǝ tɩ nɑ tʋɣʋ nɑkʋlɩ kʋ lupu, pɑɑ ɑpɑlʋ yɑɑ ɑlʋ lɛɛsʋɣʋ. 
Pɑɑ ɑtɛ kpǝntɛ nɑtǝlɩ, yɑɑ sumɑɣɑ. 
Pɑɑ tɛtɛ wontu, yɑɑ tinte nɑtǝlɩ tǝ lɛɛsʋɣʋ sɩ ɩ́ sɛɛkɩ. 
Ɩ́ feŋ teu, pǝ́ tɑɑ kɔɔ nɑ ɩ́ kʋsɩ mǝ ɩsɛ sɩ ɩ́ tekiɣi ilim, yɑɑ ɩsɔtʋ, yɑɑ ɩsɔtʋlʋŋɑsɩ pǝ tɑɑ pʋlʋ, yɑɑ ɩ́ lɑɑ-wɩ. Antulinyɑ yǝlɑɑ lɛlɑɑ kɛ mǝ Ɩsɔ Tɑcɑɑ yelɑ tǝlɛ tǝ tɑɑ. 
Amɑ mɛ ɩlɛ, ɩnɩ ɩ lǝsǝnɑ-mɛɣɛ Icipiti mɑmɑlɑ tɑɑ sɩ, ɩ́ pǝsɩ ɩ yǝlɑɑ tǝsiɣisiɣi ɩsɩɩ ɩ́ wɛʋ sɑŋɑ ɩsǝntɔ tɔ. 
Ɩlɛnɑ ɩ́ mʋnɑ mɑɣɑ pɑ́ɑ́nɑ́ kɛ mǝ nyʋɣʋ tɔɔ. Hɑlǝnɑ ɩ́ tuu sɩ mɑ kɑɑ tɛsɩ Yɑɑtɑnɩ nɑ mɑ́ fɛlɩ nɔɔhǝlɛ kɛ tɛtʋ kʋpɑntʋ nti ɩ hɑɑkɩ-mɛ sɩ tǝ́ pǝsɩ mǝ́ nyǝntʋ tɔ tǝ tɑɑ. 
Ye mɑ ɩlɛ Yɑɑtɑnɩ pɔɣɔ nɑ cǝnɛ tɔɔ kɛ́ mɑɑ sɩ mɑ kɑɑ tɛsɩ-kɛ. Amɑ mɩɩ tɛsɩ nɑ tɛtʋ kʋpɑntʋ ntɩ tǝ́ pǝsɩ mǝ nyǝntʋ. 
Mpʋ tɔ, ɩ́ feŋ mǝ tǝɣɩ teu nɑ ɩ́ tɑɑ kɔɔ nɑ ɩ́ sɔɔ nɔɣɔ ŋkɑ mǝ nɑ mǝ Ɩsɔ Tɑcɑɑ ɩ́ pɛɛlɑɑ tɔ. Nɑ pǝ́ kɔɔ nɑ nɔɣɔlʋ lu tʋɣʋ nɑ ɩ́ lɑɣɑsɩ Ɩsɔ lonte sɩ ɩ́ luŋiɣi. Mpi tɔ, Ɩsɔ kisinɑ-mɛɣɛ pǝ tǝnɑɣɑ ḿpʋ́ɣʋ́. 
Tɑcɑɑ mǝ Ɩsɔ wɛ kɛ́ ɩsɩɩ kɔkɔ ŋkɑ kɑ nyɑkɩ pǝ tǝnɑ tǝmɛlɛmɛlɛ tɔ. Pǝ́cɔ́ ɩ kisɑ pɑ kpɩ ɩ nɑ tʋɣʋ nɑkʋlɩ. 
Ye ɩ́ tɑɑŋɑ tɛtʋ ntɩ tǝ tɑɑ nɑ ɩ́ lʋlɩ piyɑ nɑ sɑɑlǝnɑɑ, ɩ tɑɑ wɑkǝlɩ mǝ tɩ nɑ tɩɩŋ lupu yɑɑ mpi Tɑcɑɑ kisɑɑ tɔɣɔ lɑpʋ, nɑ pǝ́ kpɑɑsɩ ɩ pɑ́ɑ́nɑ́. 
Ɩsɔtɔnʋɣʋ nɑ tɛtʋ ntɛ́ mɑ ɑseetɑ nyǝ́mɑ. Ye ɩ́ lɑpɑ mpʋ, ɩsɩɩ sǝm kpiisɑ-mɛɣɛ lɔŋ kɛ tɛtʋ nti tǝ tɑɑ ɩ́ puki cɑɣɑlɛ kɛ Yɑɑtɑnɩ wɑɑlɩ tɔ, ɩ́ kɑɑ tɑɑŋɩ tǝnɑ. 
Tɑcɑɑ kɑ́ yɑsɩ-mɛɣɛ piitimnɑɑ tɑɑ kɛ́, nɑ pǝ́ kɑɑsɩ-mɛɣɛ pǝciiu tike kɛ tǝnɑ. 
Tǝnɑɣɑ ɩ́ kɑ́ luŋiɣi yǝlɑɑ sɑɑkɑ tɑɑsɩ nɑ pɛɛ wenɑɣɑ tɩɩŋ tɔ. Pǝ́cɔ́ tɩɩŋ ɩnɩ ɩɩ nɑɑkɩ, ɩɩ nɩɩkɩ, ɩɩ tɔkɩ, ɩɩ nɩɩ pʋlʋpʋ sɔɔsʋŋ. 
Tǝnɑ tɔtɔɣɔ ɩ́ kɑ́ pɛɛkɩ Tɑcɑɑ mǝ Ɩsɔ. Amɑ ye ɩ́ pɛɛkǝnɑ-ɩ nɑ ɩsǝlɛ kʋsɛɛmlɛ nɑ mǝ lǝsɑɣɑ sʋʋ-ɩ tǝmɑmɑm ɩ́ kɑ́ nɑ-ɩ. 
Pǝ tǝnɑ mpi mɑ kɛɛsɑ-mɛ ɩsǝntɔ tɔ, ye pǝ mɑɣɑnɑ-mɛ nɑ ɩ́ sʋʋ lɑŋwɑkǝllɛ tɑɑ, ɩlɛ ɩ tɑɣɑnɩ Tɑcɑɑ mǝ Ɩsɔ kɛ́ nɩɩnɑʋ. 
Mpi tɔ, ɩ kɛ́ pǝtɔɔtǝlɛ tʋ kɛ́. Ɩ kɑɑ lɔ-mɛ yɑɑ ɩ́ wɑkǝlɩ-mɛ, yɑɑ ɩ sɔɔ nɔɔsɩ nsi ɩ kɑ sɩɩ mǝ cɑɑnɑɑ nɑ tuunɑʋ tɔ sɩ tɔɔ. 
Ɩ́ mɑɣɑsɩ mǝ tɑɑ nɑ ɩ́ nɑ sɩ, too Ɩsɔ lɑpʋ yʋlʋ kɛ tɛtʋ tɔɔ nɑ pǝ́ sɩɩnɑ sɑŋɑ tɔ, ɩ́ pɛɛkɩ ɑntulinyɑ tǝnɑ tɑɑ nɑ ɩ́ nɑ sɩ, kɔkɔlɔ nɔɣɔlʋ ɩ tɛmɑ lɑpʋ ɩsɩɩ ɩnɛ ɩ tɑkɑ nɑ nɔɣɔlʋ nɩɩ? 
Yǝlɑɑ nɑpǝlɩ pɑ tɛmɑ Ɩsɔ nɔɣɔ nɩɩʋ kɛ kɔkɔ tɑɑ ɩsɩɩ mǝ nɩɩkʋɣʋ ɩsǝntɔ tɔ, nɑ pʋntʋnɑɑ wɛnɑ weesiŋ nɑ? 
Too tɔ, tʋɣʋ nɑkʋlɩ kʋ tɛmɑ piitim nɑpǝlǝɣɩ lǝsʋɣʋ kɛ lɛmpɩ hɛkʋ nɑ mɑɣɑsǝŋ nɑ kɔkɔlɔ tǝmɑ nɑ piti nyǝnɑ nɑ sɔɣɔntʋ nyǝnɑ nɑ yoou ɩsɩɩ Tɑcɑɑ mǝ Ɩsɔ lɑpʋ-mɛɣɛ Icipiti tɛtʋ tɑɑ nɑ ɩ́ nɑnɑ mǝ ɩsǝpee tɔ? 
Mǝ tɩɩ kɛnɑ pǝ tǝnɑɣɑ mpʋ pǝ ɑseetɑ nyǝ́mɑ. Mpi tɔ, ɩ́ cɛkǝnɑɑ sɩ Tɑcɑɑ tike kɛnɑ mǝ Ɩsɔ pǝ tɑ kɑɑsɩ nɔɣɔlʋ. 
Hɑtoo ɩsɔtɑɑ kɛ́ ɩ́ sɛɣɛsǝnɑ-mɛ sɩ ɩ́ nyɩ. Ɩlɛnɑ ɩ́ hʋ́lɩ́-mɛɣɛ ɩ kɔkɔ sɔsɑɣɑ kɛ tɛtʋ tɔɔ nɑ ɩ́ nɩɩ ɩ nɔɣɔ kɛ kɑ tɑɑ. 
Ɩ sɔɔlɑ mǝ cɑɑnɑɑ kɛ́ nɑ ɩ́ lǝsɩ pɑ lʋlʋɣʋ nyǝ́mɑ kɛ pɑ wɑɑlɩ nɑ ɩ́ lǝsɩ-mɛɣɛ ɩ mɑɣɑmɑɣɑ kɛ Icipiti tɑɑ nɑ ɩ toŋ sɔsɔɔŋ. 
Ɩ tɔɣɔnǝnɑ mǝ nɔɣɔ kɛ piitimnɑɑ mpɑ pɑ kǝlɑ-mɛɣɛ pɑɣɑlɛ nɑ tomɑ tɔ. Nɑ ɩ́ kpɑ-mɛ nɑ ɩ́ lɛɛtɩ pɛlɛ pɑ lonɑ tɑɑ, sɩ pɑ tɛtʋ ɩ́ pǝsɩ mǝ nyǝntʋ ɩsɩɩ ɩ́ nɑɑkʋɣʋ sɑŋɑ ɩsǝntɔ tɔ. 
Ɩ́ nyɩ sɑŋɑ kʋyɑkʋ kʋnɛ nɑ ɩ́ tɔkɩ mǝ tɑɑ sɩ Tɑcɑɑ tike ntɛ́ Ɩsɔ kɛ́ ɩsɔtɑɑ nɑ ɑtɛ, nɔɣɔlʋ ɩ fɛɩ tɔtɔ. 
Nɑ ɩ́ tǝŋǝɣɩ ɩ kʋsǝsɩɩtʋ nɑ ɩ kʋtʋtʋtʋ ɩsɩɩ mɑ hʋlʋɣʋ-mɛɣɛ sɑŋɑ ɩsǝntɔ tɔ. Ɩlɛnɑ pǝ́cɔ́ mǝnɑ mǝ piyɑ ɩ́ nɩɩ leleŋ nɑ mǝ weesuɣu tɑɣɑlɩ teu kɛ́ tɛtʋ nti ɩ hɑɑkɩ-mɛɣɛ ɩsǝntɔ tɔ tǝ tɑɑ. 
Ḿpʋ́ɣʋ́ Moisi lǝsɑ ɑcɑlɛɛ tooso nɑ Yɑɑtɑnɩ ilim tǝlɩɩlɛ tɔɔ. 
Ɩlɛnɑ pɑ́ pǝsɩ-yɛɣɛ yǝlɑɑ mpɑ pǝ yʋkǝɣǝnɑ nɑ pɑ́ kʋɣɩ pɑ tɔɣɔntǝlɛnɑɑ tɔ pɑ kpǝlʋɣʋ tǝtʋlɛ. 
Lupɛŋ nyǝ́mɑ kpǝlʋɣʋ tǝtʋlɛ ntɛ́ Pesɛɛ ɩcɑtɛ kɛ wʋlɑɣɑ tɛtʋ tontoŋlɛ tɔɔ. Kɑtɩ nyǝ́mɑ nyǝntɛ ntɛ́ Lɑmɔtɩ kɛ Kɑlɑɑtɩ tɛtʋ tɑɑ. Mɑnɑsee nyǝ́mɑ nyǝntɛ ntɛ́ Kolɑŋ kɛ Pɑsɑŋ tɛtʋ tɑɑ. 
Kiiŋ nɑ kʋtʋtʋtʋ nɑ kʋsǝsɩɩtʋnɑɑ mpɑ Moisi tɛlǝsɑ Ɩsɛɣɛlɩ nyǝ́mɑ kɛ pɑ Icipiti tɑɑ lɩɩʋ wɑɑlɩ tɔɣɔlɔ. 
Yɑɑtɑnɩ pɔɣɔ nɑ ilim tǝlɩɩlɛ tɔɔ kɛ́ tɛtɛkǝlɛ tɑɑ kɛ́ Pɛtɩ-Peyɔɔ ɩsɛntɑɑ kɛ́ pǝ tǝnɑɣɑ mpʋ pǝ lɑpɑ. Amolii nyǝ́mɑ wulɑʋ Sihoŋ wei Moisi-wɛ pɑ ŋmɑkǝlɑɑ tɔ ɩ tɛtʋ tɑɑ kɛlɛ. 
Ɩlɛnɑ pɑ́ lɛɛkɩ ɩ tɛtʋ nɑ pɑ́ kpɛŋnɑ Pɑsɑŋ wulɑʋ Oki nyǝntʋ. Awulɑɑ mpɛ pɑ nɑɑlɛ pɑɑ wɛnnɑ Yɑɑtɑnɩ pɔɣɔ wɑɑlɩ nɑ ilim tǝlɩɩlɛ tɔɔ. 
Pɑ tɛtʋ kɑ pɔnɑ ḿpʋ́ɣʋ́ pǝ kpɑɣɑʋ Alʋwɛɛ kɛ Alǝnɔŋ lɔɔʋ nɔɣɔ tɔ. Hɑlǝnɑ Siyɔŋ pʋɣʋ ŋku pɑ yɑ́ɑ́ sɩ Hɛɛmɔŋ tɔ. 
Ntǝɣǝlɛ mpʋ nɑ Yɑɑtɑnɩ pɔɣɔ nɑ ilim tǝlɩɩlɛ tɔɔ. Hɑlǝnɑ teŋku kʋsǝpʋ, nɑ pǝ́ polo pʋɣʋ Pisikɑ luɣu. 
﻿Kʋsǝsɩɩtʋ Lɛlʋɣʋ.
5.
Ḿpʋ́ɣʋ́ Moisi kotɑ Ɩsɛɣɛlɩ nyǝ́mɑ tǝnɑ nɑ ɩ́ tɔ-wɛ sɩ: Ɩ́ nɩɩ kʋsǝsɩɩtʋ nɑ kʋtʋtʋtʋ nti mɑ tɛlǝsǝɣɩ-mɛɣɛ sɑŋɑ ɩsǝntɔ tɔ. Ɩ́ kpɛlǝmɩ-tɩ nɑ ɩ́ tɔ́kɩ-tǝɣɩ teu nɑ ɩ́ lɑkɩ. 
Tɑ́ nɑ Tɑcɑɑ tɑ́ Ɩsɔ tǝ pɛɛlɑ nɔɣɔ kɛ́ hɑtoo Holɛpʋ pʋɣʋ. 
Nɑ kɑ tɑ kɛ tɑ́ cɑɑnɑɑ mpɑ pɑ tɛmɑ sǝpʋ tɔ pɑ tike pɑ tɔm. Amɑ nɑ tɑ́ mpɑ tǝ wɛnɑ tɑ́ ɩsɛ kɛ sɑŋɑ ɩsǝntɔ tɔ tɑ́ nyǝntʋ tɔtɔɣɔ. 
Tǝnɑɣɑ kɔkɔ mʋkɑɣɑ pʋɣʋ, nɑ Tɑcɑɑ yɔɣɔtǝnɑ-mɛɣɛ kɑ tɑɑ nɑ ɩ́ nɩɩkɩ ɩ nɔɣɔ. 
Hɑlǝnɑ ɩ́ nɑ-kɛ nɑ sɔɣɔntʋ kpɑ-mɛ nɑ ɩ́ kpisi kʋ tɔɔ kɛ́ kpɑʋ. Ɩlɛnɑ mɑ́ sǝŋ mǝ nɑ Tɑcɑɑ mǝ hɛkʋ, nɑ mɑ́ tɛlǝsɩ-mɛɣɛ nti Tɑcɑɑ yɔɣɔtɑɑ tɔ sɩ: 
Mɑɣɑlɛ mǝ Ɩsɔ Tɑcɑɑ, mɑ́ lǝsǝnɑ-mɛɣɛ Icipiti tɛtʋ tɑɑ kɛ́ mǝ yomle tɑɑ. 
Ɩ́ tɑɑ nyǝnɩ nɔɣɔlʋɣʋ Ɩsɔ tɔtɔ. 
Pǝ́cɔ́ ɩ́ tɑɑ lu pʋlʋ lɛɛsʋɣʋ sɩ ɩ́ lɑɑkɩ. Pɑɑ mpi pǝ wɛ hɑtoo ɩsɔtɑɑ yɑɑ ɑtɛ cǝnɛ yɑɑ lʋm tɛɛ tɔ. 
Ɩ́ tɑɑ luŋ tɩɩŋ ɩnɩ, yɑɑ ɩ́ lɑpɩ-ɩ tǝmlɛ nɑtǝlɩ. Mpi pǝ tɔɔ tɔ, mɑɣɑlɛ mǝ Ɩsɔ Tɑcɑɑ. Mɑ kisɑɑ sɩ ɩ́ tɑɑ kpɩ mɑ́ nɑ tʋɣʋ nɑkʋlɩ. Ye wei ɩ́ kisɑ-m, mɑ lɛɛtǝɣɩ-ɩ nɑ mɑ́ kpɛŋnɑ ɩ piyɑ, nɑ pɑ sɑɑlǝnɑɑ. Nɑ pǝ́ polo pɑ lʋlǝŋ loosi ɩsɩɩ tooso yɑɑ liɣiti. 
Amɑ wei ɩ cɑɑkɩ-m nɑ ɩ́ tɔkǝɣɩ mɑ tɔm tɔ, mɑ kooliɣi ɩlɛɣɛ kʋpɑntʋ kɛ́ nɑ pǝ́ polo ɩ lʋlʋŋ loosi iyisi iyisi. 
Ɩ́ tɑɑ yɑɑkɩ mǝ Ɩsɔ Tɑcɑɑ mɑ́ mɑ hǝtɛ kɛ yem yem. Mpi tɔ, mɑ kɑɑ yele wei ɩ yɑɑkɩ mɑ hǝtɛ kɛ yem yem tɔɣɔ sɑlǝkɑ tʋɣʋ. 
Ɩ́ pɑɑsǝnɑ kʋyɑkʋ kʋhɛɛsʋɣʋ kɛ teu nɑ ɩ́ nyǝnɩ-kʋɣʋ mɑ nyǝŋkʋ ɩsɩɩ mɑ heelɑ-mɛ tɔ. 
Mǝ tǝmlɛ kʋyɛɛŋ ntɛ́ nɑɑtoso, nɑ ɩ tɑɑ kɛ́ ɩ́ kɑ́ lɑ mǝ tǝmɑ tǝnɑ. 
Amɑ nɑɑtosompɔɣɔlɑɣɑ nyǝŋkʋ kɛnɑ mǝ Ɩsɔ Tɑcɑɑ kʋyɑkʋ kʋhɛɛsʋɣʋ. Tǝmlɛ nɑtǝlɩ tǝ fɛɩ lɑpʋ kɛ kʋ wule. Pɑɑ mǝ mɑɣɑmɑɣɑ, yɑɑ mǝ pǝyɑlɑɑ yɑɑ mǝ pɛɛlɑɑ, yɑɑ mǝ yomɑɑ, yɑɑ mǝ mʋʋlɑɑ mɑɣɑmɑɣɑ. Pɑɑ mǝ nɑɑŋ yɑɑ mǝ kpɑŋɑsɩ, yɑɑ mǝ tɔlɑ tɑɑ nɑtǝlɩ. Pǝ wɛɛ sɩ mǝ yomɑɑ ɩ́ hɛɛsɩ kʋyɑkʋ ŋkʋɣʋ ɩsɩɩ mɛ. 
Ɩ́ tɔɔsɩ sɩ mǝ mɑɣɑmɑɣɑ ɩ́ kɑ kɛ́ yomɑɑ kɛ Icipiti tɛtʋ tɑɑ kɛ́ ḿpʋ́ɣʋ́, nɑ mǝ Ɩsɔ Tɑcɑɑ ɩnɩ ɩ́ lǝsɩ-mɛ nɑ ɩ toŋ sɔsɔɔŋ. Pǝ tɔɔ kɛ́ mɑ tʋ-mɛ sɩ ɩ́ tɔkɩ kʋyɑkʋ Kʋhɛɛsʋɣʋ ŋkʋ. 
Ɩ́ seeki mǝ cɑɑnɑɑ nɑ mǝ toonɑɑ ɩsɩɩ mǝ Ɩsɔ Tɑcɑɑ tʋ-mɛ tɔ. Ɩlɛnɑ mǝ weesuɣu tɑɣɑlɩ nɑ ɩ́ cɑɣɑnɑ mǝ tǝɣɩ tɛtʋ nti ɩ hɑ-mɛ tɔ tǝ tɑɑ. 
Ɩ́ tɑɑ kʋ yʋlʋ. 
Ɩ́ tɑɑ lɑ wɑsɑŋkɑlǝtʋ. 
Ɩ́ tɑɑ ŋmɩɩlɩ. 
Ɩ́ tɑɑ yɔɣɔtɩ nti ɩ́ tɑ́ nɑ́ tɔɣɔ nɔɣɔlʋ tɔɔ. 
Ɩ́ tɑɑ nyɩɩlɩ mǝ tɔɣɔntǝlɛ ɑlʋ, yɑɑ ɩ tǝyɑɣɑ, yɑɑ ɩ tɑɑlɛ, yɑɑ ɩ yom yɑɑ ɩ nɑʋ yɑɑ ɩ kpɑŋɑɣɑ, yɑɑ ɩ pʋlʋpʋ. 
Sɑɑ wei pʋɣʋ mʋkɑɣɑ kɔkɔ, nɑ ɩsɔŋmʋntʋ nɑ sǝkpɛtʋɣʋ nyɑlɑɑ tɔ, kʋsǝsɩɩtʋ tǝnɛɣɛ Tɑcɑɑ sɩɩkɑɣɑnɑ nɔɣɔ sɔsɑɣɑ kɛ kɑ tɑɑ, nɑ mǝ sɑmɑɑ tǝnɑ nɩɩ, ɩ tɑ sɔɔsɩ nɑtǝlɩ. Ɩlɛnɑ ɩ́ ŋmɑɑ-tǝɣɩ pɛɛ kpɑɑtɑnɑɑ nɑɑlɛ tɔɔ, nɑ ɩ́ cɛlɛ-m. 
Wɑɑtʋ wei ɩ́ nɩɩ Ɩsɔ nɔɣɔ ŋkɛɣɛ sǝkpɛtʋɣʋ tɛɛ, nɑ pʋɣʋ nɑ́ɑ́ tɔŋnɑ kɔkɔ kɛ mʋɣʋ tɔ, mǝ lʋlʋŋ nyɔɔŋ nyǝ́mɑ nɑ mǝ tɑɑ sɔsɑɑ tǝnɑ kpǝtǝnɑ-m, nɑ pɑ́ yɔɣɔtɩ sɩ: 
Tɑ Ɩsɔ Tɑcɑɑ hʋlɑ́-tʋɣʋ ɩ teeli nɑ ɩ sɔsɔɔntʋ nɑ tǝ nɩɩ ɩ nɔɣɔ kɛ kɔkɔ tɑɑ. Sɑŋɑ ntɛ́ tǝ nɑwɑ sɩ Ɩsɔ yɔɣɔtǝɣǝnɑ yʋlʋ nɑ ɩ́ tɑ́ sɩ́. 
Ɩlɛ nɔɔnɔɔ pepe tɔɔ kɛ́ pǝ wɛɛ sɩ tǝ́ sɩ? Mpi tɔ, kɔkɔ sɔsɑɣɑ kɑnɛ kɑɑ nyɑɣɑ-tʋɣʋ, ye tɑ Ɩsɔ tɔŋnɑ-tʋɣʋ yɔɣɔtǝnɑʋ ɩsɩɩ tǝ sǝpɑ. 
Tɑmpɑnɑ tɔɔ, yʋlʋ wei kɛ́ Ɩsɔ weesuɣu tʋ tɛmɑ yɔɣɔtǝnɑʋ kɛ kɔkɔ tɑɑ ɩsɩɩ tɑ nɩɩkʋɣʋ ɩsǝntɔ tɔ nɑ pʋntʋ wɛnɑ weesuɣu? 
Pǝ tɔɔ tɔ, Moisi, kpǝtǝnɑ Tɑcɑɑ nɑ ń nɩɩ ɩ kʋyɔɣɔtʋtʋ, nɑ ń tɛlǝsɩ-tʋ nɑ tǝ́ mʋ́ nɑ tǝ́ lɑ́. 
Ḿpʋ́ɣʋ́ Tɑcɑɑ cɔwɑ sɩ: Mɑ nɩɩwɑ yǝlɑɑ mpɛ pɑ kʋsǝlǝmʋtʋ. Pɑ wɛnɑ tɑmpɑnɑ. 
Ɩlɛ ye pɑ́ɑ́ wɛ́ɛ́nɑ́ lǝmɑɣɑsǝlɛ tǝnɛ ɩnǝɣɩ tɑm nɑ pɑ́ nyɑŋnɑ-m nɑ pɑ́ tɔkǝɣɩ mɑ kʋsǝsɩɩtʋ, hɑlɩ pɑ́ nɑ pɑ piyɑ pɑɑ hɛɛsɑ tɑm tɔɔ. 
Mpʋ tɔ, Moisi polo nɑ ń heeli-wɛ sɩ: Pɑɑ wei ɩ́ mǝlɩ ɩ́ cɑcɑkʋ tɛɛ. 
Amɑ Moisi nyɑɑ cɑɣɑ mɑ kiŋ nɑ mɑ́ kɛɛsɩ-ŋ tǝ tǝnɑ nti mɑ cɑɑ sɩ ń tʋ-wɛ tɔ, nɑ kʋtʋtʋtʋ nɑ kʋsǝsɩɩtʋ nti n kɑ́ sɛɣɛsɩ-wɛ tɔ, nɑ pɑ́ tɔkɩ-tǝɣɩ tɛtʋ nti mɑ hɑ-wɛ tɔ tǝ tɑɑ. 
Ḿpʋ́ɣʋ́ Moisi tɔmɑ sɩ: Ɩ́ pɑɑsǝnɑ teu nɑ ɩ́ lɑkɩ nti nti pǝ sɩɩ-mɛɣɛ mpʋ tɔ. Ɩ́ tɑɑ hɛlǝnɑ ŋwɑɑŋ yɑɑ mpǝlɛ. 
Mpɑɑʋ ŋku Tɑcɑɑ mǝ Ɩsɔ hʋ́lɑ́-mɛ tɔ kʋ tɑɑ kɛ́ ɩ́ kɑ́ tɔŋ teitei. Ɩlɛnɑ mǝ weesiŋ tɑɣɑlɩ nɑ ɩ́ hɛɛsɩ tɛtʋ nti ɩ hɑɑkɩ-mɛ tɔ tǝ tɑɑ. 
﻿Kʋsǝsɩɩtʋ Lɛlʋɣʋ.
6.
Mǝ Ɩsɔ Tɑcɑɑ kiiŋ nɑ kʋsǝsɩɩtʋ nɑ kʋtʋtʋtʋ nti ɩ tɔmɑ sɩ mɑ́ sɛɣɛsɩ-mɛ tɔɣɔlɔ. Ntǝɣɩ ɩ́ kɑ́ tɔkɩ tɛtʋ nti pǝ hɑ-mɛ tɔ tǝ tɑɑ nɑ ɩ́ lɑkɩ. 
Mpʋ pɩɩ yelinɑ nɑ ɩ́ nyɑŋnɑ-ɩ nɑ mǝ nɑ mǝ piyɑ nɑ mǝ sɑɑlǝnɑɑ ɩ́ tɔkɩ ɩ kʋsǝsɩɩtʋ nɑ ɩ kʋtʋtʋtʋ tǝnɑ nɑ mǝ weesiŋ tɑɣɑlɩ. 
Mpʋ tɔ, Ɩsɛɣɛlɩ nyǝ́mɑ mɛ ɩ́ nɩɩ-tɩ nɑ ɩ́ lɑkɩ-tɩ. Ɩ́ kɑ́ cɑɣɑnɑ mǝ tɩ nɑ ɩ́ lʋlɩ nɑ ɩ́ huki sɔsɔm ɩsɩɩ mǝ cɑɑnɑɑ Ɩsɔ Tɑcɑɑ kɑ heeluɣu-mɛ tɔ. Sɑɑ ɩnǝɣɩ ɩ tɔmɑ sɩ ɩ́ kɑ́ hɑ-mɛɣɛ tɛtʋ nti tǝ tɑɑ tɔɣɔnɑɣɑ nɑ kʋpɑntʋ tǝnɑ tɔlɑɑ tǝhɔ tɔ. 
Ɩsɛɣɛlɩ nyǝ́mɑ mɛ ɩ́ nɩɩ. Tɑcɑɑ tike ntɛ́ tɑ́ Ɩsɔ, nɔɣɔlʋ fɛɩ tɔtɔ. 
Ɩ́ kɑ́ sɔɔlɩ-ɩ kɛ́ nɑ luɣu kʋlʋmʋɣʋ, nɑ mǝ lǝsɑsɩ sʋʋ-ɩ tǝmɑmmɑm, nɑ mǝ tomɑ tǝnɑ. 
Ɩ́ tɑɑ sɔɔ ɩ kʋsǝsɩɩtʋ nti mɑ tʋɣʋ-mɛɣɛ sɑŋɑ ɩsǝntɔ tɔ, tǝ tɑɑ kʋlʋmʋɣʋ. 
Ɩ́ hʋlǝɣɩ-tǝɣɩ mǝ piyɑ, pǝ́cɔ́ pɑɑ ɩ́ wɛ tǝyɑɣɑ, yɑɑ ɩ́ tɔŋ mpɑɑʋ, yɑɑ ɩ́ hǝntɑɑ, yɑɑ ɩ́ kʋlɑɑ, ɩ́ kpɛlǝmǝɣɩ-tɩ. 
Ɩ́ tɑmsɩ-tǝɣɩ mǝ niŋ tɑɑ nɑ mǝ tokuŋ tɑɑ, nɑ ɩ tɑɑ sɔɔ-tɩ. 
Ɩ́ ŋmɑɑ-tǝɣɩ mǝ kutuluŋ kɑmpʋnɑɑ nɑ mǝ ɑcɑlɛɛ nɔnɔɔsɩ tɔɔ. 
Tɑcɑɑ mǝ Ɩsɔ kɑ́ sʋsɩ-mɛɣɛ nɔɔnɔɔ kɛ́ tɛtʋ nti ɩ kɑ heelɑ mǝ cɑɑnɑɑ Apǝlɑhɑm nɑ Ɩsɑɑkɑ nɑ Yɑkɔpʋ sɩ ɩ kɑ hɑ-wɛ tɔ. Nɑ ɩ́ tɔɣɔ ɑcɑlɛɛ sɔsɔɔnɑ kɛ fɑɑlɑɑ, 
nɑ ɑ tɑɑ tɛɛsɩ nɑ sɩ tɑɑ suwɑ wontunɑɑ kʋpɑmɑ mpɑ ɩ́ tɑ́ suuli tɔ. Nɑ lɔkɔnɑɑ mpɑ ɩ́ tɑ́ huli tɔ, nɑ lɛsɛŋ nɑ Olifi tɩɩŋ wei ɩ́ tɑ́ tuu tɔ ɩ tɑwɑ. 
Wɑɑtʋ wei ɩ́ kɑ́ tɔɣɔ nɑ ɩ́ hɑɣɑ tɔ ɩ́ lɑ lɑɑkɑlɩ nɑ ɩ́ tɑɑ sɔɔ Tɑcɑɑ wei ɩ lǝsɑ-mɛɣɛ Icipiti tɛtʋ tɑɑ kɛ yomle tɑɑ tɔ ɩ tɔɔ. 
Tɑcɑɑ mǝ Ɩsɔ kɛ́ ɩ́ kɑ́ nyɑŋnɑ, ɩnǝɣɩ ɩ́ kɑ́ lɑkɩ tǝmlɛ nɑ ɩ́ tuukinɑ ɩ hǝtɛ. 
Pǝ fɛɩ sɩ ɩ́ tǝŋ yǝlɑɑ mpɑ pɑ hɛkʋ tɑɑ ɩ́ wɛ mpʋ tɔ pɑ tɩɩŋ. 
Mpi tɔ, mǝ Ɩsɔ Tɑcɑɑ kisɑ kpǝpʋ. Ɩ pɑ́ɑ́nɑ́ kɑ́ huunɑ-mɛ nɑ ɩ́ kpiisi-mɛɣɛ tɛtʋ tɔɔ. 
Ɩ́ tɑɑ mɑɣɑsɩ Tɑcɑɑ mǝ Ɩsɔ sɩ ɩ́ nɑɑkɩ ɩ wɑɑlɩ ɩsɩɩ ɩ́ kɑ́ lɑpʋ Mɑsɑ tɔ. 
Ɩ́ tǝŋ ɩ kiiŋ nɑ ɩ kʋsǝsɩɩtʋ nɑ ɩ kʋtʋtʋtʋ nti ɩ tʋ-mɛ tɔ 
nɑ tɑmpɑnɑ nɑ ɩ́ lɑkɩ mpi pǝ wɛ-ɩ teu tɔ. Ɩlɛnɑ ɩ nɩɩ leleŋ nɑ ɩ tɔɣɔ tɛtʋ kʋpɑmpɑntʋ nti ɩ heelinɑ mǝ cɑɑnɑɑ nɑ tuunɑʋ sɩ ɩ kɑ hɑ-mɛ tɔ. 
Hɑlǝnɑ ɩ́ tɔɣɔnɩ mǝ kolontunɑɑ tǝnɑ kɛ mǝ nɔɣɔ tɔɔ ɩsɩɩ ɩ yɔɣɔtʋɣʋ tɔ. 
Ye kʋyɑkʋ nɑkʋlɩ mǝ piyɑ pɔɔsɑ-mɛ sɩ: Pepe tɔɔ kɛ́ tɑ Ɩsɔ Tɑcɑɑ sɩɩ-mɛɣɛ kiiŋ nɑ kʋsǝsɩɩtʋ nɑ kʋtʋtʋtʋ tǝnɛ? 
Ɩlɛ ɩ́ kɑ́ cɔ-wɛ sɩ: Icipiti wulɑʋ kɑ tɔkǝnɑ-tʋɣʋ yomɑɑ kɛ ɩ tɛtʋ tɑɑ, ɩlɛnɑ Tɑcɑɑ cɛ-tʋ nɑ ɩ toŋ. 
Tǝ nɑwɑ piti tǝmɑ sɔsɔɔnɑ nɑ kɔkɔlɔ nyǝnɑ sɔɣɔntʋ nyǝnɑ nnɑ ɩ cɔɔsǝnɑ Icipiti nyǝ́mɑ nɑ Icipiti wulɑʋ nɑ ɩ yǝlɑɑ tǝnɑ tɔ. 
Ɩlɛnɑ ɩ́ lǝsɩ-tʋɣʋ tǝnɑ nɑ ɩ́ ponɑ tɛtʋ nti tǝ tɑɑ ɩ kɑ heelɑ tɑ́ cɑɑnɑɑ nɑ tuunɑʋ sɩ ɩ kɑ́ hɑ-tʋ tɔ. 
Ḿpʋ́ɣʋ́ ɩ tʋ-tʋ sɩ tǝ́ tɔkɩ ɩ kʋsǝsɩɩtʋ tǝnɑ nɑ tǝ́ nyɑŋnɑ-ɩ nɑ tǝ́ nɩɩkɩ leleŋ kɛ tɑm. Ɩlɛnɑ ɩ́ sɩɩ tɑ́ weesiŋ ɩsɩɩ ɩ lɑpʋ sɑŋɑ ɩsǝntɔ tɔ. 
Ye tǝ tǝŋǝɣɩ ɩ kʋsǝsɩɩtʋ tǝnɑɣɑ teu ɩsɩɩ ɩ sɩɩʋ tɔ, ɩ lɑŋlɛ kɑ́ hɛɛnɑ tɑ tɔntɛ kɛ́. 
﻿Kʋsǝsɩɩtʋ Lɛlʋɣʋ.
7.
Ḿpʋ́ɣʋ́ Moisi tɑsɑɑ sɩ: Wɑɑtʋ wei Tɑcɑɑ kɑ́ tɔɣɔnɩ piitimnɑɑ sɔsɔɔm toŋ nyǝm nɑɑtosompɔɣɔlɑɣɑ, ɩlɛnɑ ɩ́ cɛlɛ-mɛɣɛ pɑ tɛtʋ. Ntǝɣǝlɛ Hiti nɑ Kilikɑsɩ nɑ Amolii nɑ Kɑnɑɑŋ nɑ Peliisi nɑ Hifi nɑ Yepusi pǝ tɛtʋnɑɑ. 
Ɩ kɑ́ tʋ́ piitimnɑɑ mpɛɣɛ mǝ niŋ tɑɑ nɑ ɩ́ kǝlɩ-wɛ, nɑ ɩ́ kpiisi-wɛ. Pǝ fɛɩ sɩ ɩ́ wɛɛnɑ pɑ pǝtɔɔtǝlɛ nɑ mǝ nɑ-wɛ ɩ́ pɛɛlɩ nɔɣɔ nɑkǝlɩ. 
Mǝ nɑ-wɛ ɩ́ tɑɑ kpɛntɩ ɑkpɑɣɑlɛ tɑɑ. Ɩ́ tɑɑ hɑ mǝ pɛɛlɑɑ kɛ pɑ pǝyɑlɑɑ, yɑɑ ɩ́ cɑɑ pɑ pɛɛlɑɑ kɛ mǝ pǝyɑlɑɑ. 
Mpi tɔ, ye ɩ lɑpɑ mpʋ, ɩsɩɩ pɑ tolisɑ mǝ piyɑ nɑ pɛlɛ pɑ́ tǝŋ tɩɩŋ. Ɩlɛnɑ Tɑcɑɑ mʋ-mɛ nɑ pɑ́ɑ́nɑ́ nɑ ɩ kʋ-mɛɣɛ kpɑkpɑɑ. 
Amɑ pǝ wɛɛ kɛ́ sɩ ɩ́ wɑkǝlɩ pɑ tǝlɑɑlɛnɑɑ, nɑ ɩ́ yɔkɩ pɛɛ kʋlɑlɑɑnɑ, nɑ ɩ́ sɛtɩ pɑ tesikɑsɩ nɑ ɩ́ nyɑɣɑsɩ pɑ tɩɩŋ kɛ kɔkɔ. 
Mǝ Ɩsɔ Tɑcɑɑ nyǝnǝɣɩ-mɛɣɛ ɩ nyǝ́mɑ kɛ́. Ɩnɩ ɩ lǝsǝnɑ-mɛ sɩ ɩ́ pǝsɩ ɩ yǝlɑɑ kɛ ɑntulinyɑ piitimnɑɑ hɛkʋ. 
Pǝ tɑɣɑ ɩsɩɩ ɩ́ tɛɛ piitimnɑɑ tǝnɑɣɑ pɑɣɑlɛ tɔɣɔ Tɑcɑɑ luɣu sʋʋ-mɛ nɑ ɩ́ lǝsɩ-mɛ. Hɑlɩ mɛɣɛlɛ piitim sǝkpem kɛ lɛmpɩ tɑɑ. 
Amɑ ɩ luɣu wɛ-mɛɣɛ nɑ ɩ́ sɔɔlɩ sɩ ɩ́ tɔkɩ nɔɣɔ ŋkɑ ɩ kɑ sɩɩ mǝ cɑɑnɑɑ tɔ. Nɑ ɩ́ cɛ-mɛɣɛ Icipiti wulɑʋ yomle tɑɑ nɑ ɩ toŋ sɔsɔɔŋ nɑ ɩ́ lǝsɩ-mɛ. 
Pǝ wɛɛ sɩ ɩ́ nyɩ sɩ Tɑcɑɑ tike ntɛ́ Ɩsɔ. Ɩ tɔkɑ ɩ nɔɣɔ sɩɩʋ kɛ́ nɑ ɩ́ pɑɑsǝɣǝnɑ mpɑ pɑ sɔɔlǝɣɩ-ɩ nɑ pɑ́ tɔkǝɣɩ ɩ kʋsǝsɩɩtʋ tɔ hɑlǝnɑ pɑ lʋlʋŋ loosi iyɑɣɑ (1000). 
Amɑ ɩ hɔŋ mpɑ pɑɑ cɑɑ-ɩ tɔ pɑ ŋkpɑŋŋ kɛ kpɑkpɑɑ, nɑ ɩ́ kpiisiɣi-wɛ. 
Mpʋ tɔ, ɩ́ tɔkɩ kiiŋ nɑ kʋsǝsɩɩtʋ nɑ kʋtʋtʋtʋ nti mɑ tʋ-mɛɣɛ sɑŋɑ ɩsǝntɔ tɔ nɑ ɩ́ lɑkɩ-tɩ. 
Ye ɩ́ nɩɩkɩ Tɑcɑɑ kʋtʋtʋtʋ nɑ ɩ tɔkǝɣɩ-tɩ nɑ ɩ́ lɑkɩ-tɩ Tɑcɑɑ mǝ Ɩsɔ kɑ́ tɔkɩ nɔɣɔ pɛɛlʋɣʋ nɑ kʋpɑntʋ nti ɩ kɑ sɩɩ mǝ cɑɑnɑɑ nɑ tuunɑʋ tɔ. 
Ɩ kɑ́ sɔɔlɩ-mɛ nɑ ɩ́ kooli-mɛɣɛ kʋpɑntʋ kɛ tɛtʋ nti ɩ kɑ heelinɑ mǝ cɑɑnɑɑ nɑ tuunɑʋ sɩ ɩ kɑ́ hɑ-mɛ tɔ tǝ tɑɑ. Ɩlɛnɑ mǝ nɑ mǝ tɔlɑ ɩ́ huki. Nɑ tǝ́ lʋlɩ-mɛɣɛ tɔɣɔnɑɣɑ pee nɑ nim nɑ sʋlʋm. 
Ɩsɔ kɑ́ kooli-mɛɣɛ kʋpɑntʋ nɑ pǝ́ kǝlɩ piitimnɑɑ tǝnɑ. Pɑ kɑɑ nɑ mǝ tɛɣɛ kɑɑlʋlɑɣɑ, pɑɑ ɑpɑlʋ yɑɑ ɑlʋ yɑɑ tɔtɛ. 
Tɑcɑɑ kɑ́ hɑtǝlǝnɑ-mɛɣɛ Icipiti tɑɑ kʋtɔmǝŋ ɩsɑɣɑŋ ɩnɩ ɩ tǝnɑ. Amɑ ɩ kɑ́ tʋ-ɩ mpɑ pɑɑ cɑɑ-mɛ tɔ. 
Ɩ́ kɑ́ kpiisi piitimnɑɑ tǝnɑ mpɑ Tɑcɑɑ kɑ́ tʋ́ mǝ niŋ tɑɑ tɔɣɔ, ɩ́ tɑɑ wɛɛnɑ pɑ pǝtɔɔtǝlɛ. Pǝ́cɔ́ pǝ fɛɩ sɩ ɩ́ tǝŋ pɑ tɩɩŋ, tɔfɔ pǝ kpɑɑ-mɛ ɩsɩɩ kɑtɔkɑ nɑ pǝ́ kʋ-mɛ. 
Ntɑnyɩ ɩ́ kɑ́ mɑɣɑsɩ mǝ tɑɑ sɩ piitimnɑɑ mpɛ pɑ tɛɛ-mɛɣɛ pɑɣɑlɛ. Ɩ́ kɑɑ nyɩ ɩsǝnɑ ɩ́ kɑ́ lɑ nɑ ɩ́ tɔɣɔnɩ-wɛ tɔ. 
Ɩ́ tɑɑ nyɑnɑ-wɛ. Ɩ́ tɔɔsɩ pǝ tǝnɑ mpi mǝ Ɩsɔ Tɑcɑɑ lɑpɑ Icipiti wulɑʋ nɑ Icipiti tɛtʋ tǝnɑ tɔ. 
Ɩ́ nɑ́nɑ mǝ ɩsǝpǝle kɛ wɑhɑlɑnɑɑ mpɑ ɩ tʋ-wɛ tɔ, nɑ piti tǝmɑ nɑ kɔkɔlɔ nyǝnɑ wenɑ ɩ lɑpɑ nɑ ɩ́ lǝsɩ-mɛɣɛ Icipiti tɛtʋ tɑɑ nɑ tomɑ tɔ. Mpʋ ɩnɩ tɔtɔɣɔ ɩ kɑ́ lɑnɑ piitimnɑɑ mpɑ pɑ sɔɣɔntʋ ɩ wɛnɑ mpʋ tɔ. 
Tɑcɑɑ mǝ Ɩsɔ kɑ́ tʋ-wɛɣɛ tʋntʋnyɑmǝŋ, nɑ pɑɑ pɑ tɑɑ lɛlɑɑ kɑ́ fiti nɑ pɑ́ ŋmɛlɩ, ɩ kɑ́ kʋ pɑ tǝnɑ. 
Pǝ tɔɔ ɩlɛ, ɩ́ tɑɑ nyɑ-wɛ, mǝ Ɩsɔ sɔsɔ wei pɑ nyɑŋnɑ tɔ ɩ wɛ mǝ wɑɑlɩ kɛ́. 
Ɩ kɑ tɔɣɔnɩ piitimnɑɑ mpɛɣɛ pǝcɔ pǝcɔɣɔ. Ɩ kɑɑ kpiisi-wɛɣɛ nɔɣɔ kʋlʋmɑɣɑ. Pǝ́ tɑɑ kɔɔ nɑ tɑɑlɛ wontu huki tɛtʋ tɑɑ nɑ tǝ́ kʋlɩ mǝ tɔɔ. 
Mǝ Ɩsɔ kɑ́ tʋ́ pɑ nɑ pɑ ɑwulɑɑ kɛ mǝ niŋ tɑɑ, nɑ pɑ tɛɛ sʋʋkǝnɑ-mɛ, hɑlǝnɑ ɩ́ kpiisi-wɛ. Pɑ kɑɑ kpɑɣɑ mǝ tɔɔ kɛ́ nyɩɩlʋɣʋ. Pǝyele nɔɣɔlʋ kɑɑ tɑsɑ pɑ ɑwulɑɑ mpɛ pɑ hǝlɑ kɛ tɔɔsʋɣʋ. 
Ɩ́ kɑ́ wɔ pɑ tɩɩŋ kʋsɑɑkǝŋ kɛ kɔkɔ. Amɑ ɩ́ tɑɑ nyɩɩlɩ pǝ tɔɔ wʋlɑ nɑ liɣitee kɛ kɔɔlʋɣʋ. Mpi tɔ, pǝ kɛ́ mǝ Ɩsɔ Tɑcɑɑ kɛ mpusi kɛ́. Pɩɩ kpɑ-mɛɣɛ ɩsɩɩ kɑtɔkɑ nɑ pǝ́ kʋ-mɛ. 
Pǝ fɛɩ sɩ ɩ́ sʋʋnɑ mpusi nyǝm mpɩ pǝ tɑɑ pʋlʋɣʋ mǝ tɛɛsɩ tɑɑ, nɑ pǝ́ pǝsɩ-mɛɣɛ mpusi nyǝ́mɑ. Pǝ wɛɛ sɩ ɩ́ nyǝnɩ-wǝɣɩ ɑcɑɑlǝtʋ kɛ́ nɑ ɩ́ kisi-wɩ nɑ ɩ́ wɑkǝlɩ-wɩ. 
﻿Kʋsǝsɩɩtʋ Lɛlʋɣʋ.
8.
Ḿpʋ́ɣʋ́ Tɑcɑɑ tɑsɑɑ sɩ: Pǝ wɛɛ sɩ ɩ́ tɔkɩ mɑ kʋsǝsɩɩtʋ nti mɑ sɩɩ-mɛɣɛ sɑŋɑ ɩsǝntɔ tɔ nɑ ɩ́ lɑkɩ-tɩ́. Mpʋ pɩ́ɩ́ lɑnɑ nɑ ɩ́ wɛɛnɑ weesuɣu nɑ ɩ́ huki. Nɑ ɩ́ tɔɣɔ tɛtʋ nti mɑ heelɑ mǝ cɑɑnɑɑ nɑ tuunɑʋ sɩ mɑɑ hɑ-mɛ tɔ. 
Ɩ́ tɔɔsɩ tɔntɛ nte mǝ Ɩsɔ Tɑcɑɑ mɑ mɑ tʋ-mɛɣɛ wʋlɑɣɑ tɛtʋ tɑɑ kɛ́ pɩɩsɩ nɩɩlɛ tǝcu tɔ tǝ tɔɔ. Mɑ tʋ-mɛɣɛ kʋnyɔŋ ŋkʋɣʋ sɩ mɑ nɑɑkɩ sɩ ɩ́ cɑɑkɩ mɑ kʋsǝsɩɩtʋ tɔkʋɣʋ yɑ́ɑ́ ɩɩ cɑɑkɩ. 
Kʋnyɔŋ ŋkʋ kʋ wɑɑlɩ kɛ́ nyɔɣɔsɩ lɩ́ɩ́-mɛ, hɑlǝnɑ mɑ tɔɔ-mɛ nɑ mɑnnɑ. Mǝ cɑɑnɑɑ yɑɑ mǝ tɑɑ nɔɣɔlʋ tɑɑ nyɩ tɔɣɔnɑɣɑ ŋkɛ. Mɑ lɑpɑ ḿpʋ́ɣʋ́ sɩ ɩ́ cɛkǝnɑ sɩ pǝ tɑɣɑ tɔɣɔnɑɣɑ tike kɛ yʋlʋ kɑ hikinɑ weesuɣu. Amɑ nɑ tɔm nti tǝ lɩɩkǝnɑ Ɩsɔ nɔɣɔ tɑɑ tɔtɔɣɔ. 
Nɑ mǝ tɔntɛ kɑtɑtǝlɑɣɑ ŋkɛɣɛ pɩɩsɩ nɩɩlɛ ɩnɩ, mǝ wontu kʋsusuutu tɑ cǝlɩ. Pǝ́cɔ́ mǝ nɔɔhɛɛ tɑ mʋlɩ. 
Pǝ wɛɛ kɛ́ sɩ ɩ́ cɛkǝnɑ kɛ́ sɩ mǝ Ɩsɔ Tɑcɑɑ mɑ mɑ hɔŋ mǝ ŋkpɑŋʋɣʋ kɛ́ ɩsɩɩ yʋlʋ sɛɣɛsʋɣʋ ɩ pǝyɑɣɑ tɔ. 
Ɩ́ tɔ́kɩ mɑ kʋsǝsɩɩtʋ nɑ ɩ́ tɔŋ ɩsɩɩ mɑ cɑɑkɩ tɔ, nɑ ɩ́ nyɑŋnɑ-m. 
Mpi tɔ, mǝ Ɩsɔ Tɑcɑɑ mɑ mɑɑ yele nɑ ɩ́ sʋʋ tɛtʋ kʋpɑntʋ tɑɑ. Pusi kpeŋ tǝ tɑɑ kɛ́ nɑ lʋm sɛɛlɑɑ hɩɩkɩ yem kɛ́ tɛtɛkɑ nɑ pulɑsɩ tɑɑ. Nɑ lɩɩnɑ kɛ pɑɑ timpi. 
Nɑ tǝ tɑɑ tɔtɔɣɔ tɔɣɔnɑɣɑ nɑ tɩɩŋ kʋlʋlʋŋ ɩsɩɩ wei pɑ yɑɑ sɩ lɛsɛŋnɑɑ nɑ fikinɑɑ nɑ kǝlenɑtiyee nɑ olifinɑɑ tɔ pǝ tɑwɑ nɑ tɩɩŋ nim. 
Tǝnɑɣɑ ɩ́ kɑ́ tɔɣɔ nɑ ɩ́ hɑɣɑ. Ɩ́ kɑɑ lɑŋ pʋlʋpʋ. Nɑ ɩ́ lǝsǝɣɩ nyǝɣǝtʋ kɛ pɛɛ tɑɑ, nɑ nyǝɣǝlʋɣʋ kʋsɛɛmʋɣʋ kɛ pulɑsɩ tɑɑ. 
Ɩ́ wɛɛkǝnɑ tɔɣɔnɑɣɑ kɛ ḿpʋ́ɣʋ́ ɑtɔlǝfɔ, ɩlɛnɑ ɩ́ sɛɛkɩ mǝ Ɩsɔ Tɑcɑɑ kɛ ɩ́ nɑ tǝmlɛ kɛ tɛtʋ kʋpɑntʋ nti ɩ hɑ-mɛɣɛ mpʋ tɔ tǝ tɔɔ. 
Ɩ́ lɑ lɑɑkɑlɩ pǝ tɑɑ kɔɔ nɑ ɩ́ sɔɔ Tɑcɑɑ mǝ Ɩsɔ mɑ mɑ tɔɔ, nɑ ɩ́ yele mɑ kiiŋ nɑ mɑ kʋsǝsɩɩtʋ nɑ mɑ kʋtʋtʋtʋ nti mɑ hʋlɑ-mɛɣɛ sɑŋɑ ɩsǝntɔ tɔɣɔ lɑpʋ. 
Ɩ́ kɑ́ kɔɔ nɑ ɩ́ wɛɛnɑ mǝ tɩ nɑ ɩ́ tɔ́kɩ nɑ ɩ́ hɑkɩ. Hɑlǝnɑ ɩ́ ŋmɑ́ tɛɛsɩ kʋpɑŋsɩ nɑ ɩ́ cɑɣɑ. 
Mǝ tɔlɑ tǝnɑ kɑ́ huki nɑ ɩ́ wɛɛnɑ liɣitee, nɑ wʋlɑnɑɑ, nɑ mǝ wɛnɑʋ tǝnɑ sɔɔsǝɣɩ tɑm. 
Ɩ́ kpɑ mǝ tɩ, nɑ pǝ́ tɑɑ kɔɔ nɑ ɩ́ lɑ́ kɑlɑmpɑɑnɩ nɑ ɩ́ sɔɔ Tɑcɑɑ mɑ mɑ tɔɔ. Pǝ́cɔ́ mɑ cɛpǝnɑ-mɛ nɑ mɑ lǝsɩ-mɛɣɛ Icipiti yomle tɑɑ. 
Mɑ́ tiikinɑ-mɛɣɛ wʋlɑɣɑ tɛtʋ ɑnɑɑm ɩsɑɣɑʋ ɩnɛ ɩ tɑɑ kɛ́ pǝcɛŋnɑɑ nɑ pǝcɛsɩ hɛkʋ tɑɑ. Ɩ́ kɔmɑ nɑ ɩ́ tɑlɑ wʋlɑɣɑ tɑɑ nɑ lʋm fɛɩ tɔ, mɑ́ tʋlǝnɑ sɛɛlʋ tɔɔ kɛ́ kʋkpɑmʋɣʋ toŋ nyǝŋkʋ tɑɑ. 
Mɑ cɑlǝnɑ-mɛɣɛ mɑnnɑ wei mǝ cɑɑnɑɑ tɑɑ nyɩ tɔ. Mɑ tʋ-mɛɣɛ kʋnyɔŋ ŋkʋɣʋ sɩ mɑ nɑɑkɩ mǝ wɑɑlɩ. Ɩlɛnɑ mɑ lɑ-mɛɣɛ kʋpɑntʋ. 
Pǝ fɛɩ sɩ ɩ́ mɑɣɑsɩ mǝ tɑɑ sɩ mǝ toŋ nɑ mǝ niŋ kɛ ɩ́ lɑpǝnɑɑ nɑ ɩ hiki wɛnɑʋ mpɩ. 
Ɩ́ tɔɔsɩ sɩ mǝ Ɩsɔ Tɑcɑɑ hɑnɑ-mɛɣɛ toŋ nɑ ɩ́ hiki pǝ tǝnɑ. Nɑ nti ɩ lɑkɩ-mɛɣɛ sɑŋɑ ɩsǝntɔ tɔ ntɩ tǝ sɔɔsǝɣǝnɑ toŋ kɛ nɔɣɔ ŋkɑ ɩ nɑ mǝ cɑɑnɑɑ pɑɑ pɛɛlɑɑ tɔ. 
Ye ɩ́ sɔɔwɑ Tɑcɑɑ Ɩsɔ mɑ́ mɑ tɔɔ nɑ ɩ́ tǝŋǝɣɩ tɩɩŋ nɑ ɩ́ lɑkɩ-ɩ tǝmlɛ nɑ ɩ́ luŋiɣi-ɩ, mɑ heeliɣi-mɛ tǝfoo kɛ sɑŋɑ sɩ ɩ́ lepɑɣɑ. 
Pɔpɔtʋ fɛɩ leleŋ ye ɩ́ kisɑ mǝ Ɩsɔ Tɑcɑɑ kɛ nɩɩnɑʋ, ɩ́ leki kɛ́ ɩsɩɩ piitimnɑɑ mpɑ ɩ tɔŋɑ kʋɣʋ kɛ mǝ ɩsɛntɑɑ ɩsǝntɔ tɔ. 
﻿Kʋsǝsɩɩtʋ Lɛlʋɣʋ.
9.
Ḿpʋ́ɣʋ́ Moisi tɔmɑ sɩ: Ɩsɛɣɛlɩ nyǝ́mɑ mɛ, ɩ́ ke nkpɑŋŋ. Sɑŋɑ ɩ́ tɛsǝɣɩ Yɑɑtɑnɩ kɛ́ sɩ ɩ́ tɔɣɔnɩ piitimnɑɑ mpɑ pɑ kǝlɑ-mɛɣɛ pɑɣɑlɛ nɑ toŋ tɔ. Ɩlɛnɑ ɩ́ tɔɣɔ pɑ ɑcɑlɛɛ sɔsɔɔnɑ wenɑ ɑ koloosi kɑlǝsǝnɑ ɩsɔtɑɑ tɔ. 
Tɛtʋ ntɩ tǝ yǝlɑɑ kiiwɑɣɑ nɑ pɑ kɛ́ tookonɑɑ. Mpɛɣɛlɛ Anɑkɩ nyǝ́mɑ mpɑ pɑ pʋɣʋlǝɣɩ sɩ nɔɣɔlʋ tɑ tɑlɑ ɩ́ yoonɑ-wɛ tɔ. 
Amɑ ɩ́ cɛkǝnɑ teu sɩ mǝ Ɩsɔ Tɑcɑɑ kɑ́ tɛɛnɑ-mɛɣɛ nɔɣɔ kɛ ɩ mɑɣɑmɑɣɑ, ɩsɩɩ kɔkɔ mʋkʋɣʋ nyɩɩʋ tɔ. Nɑ ɩ́ wɑkǝlɩ-wɛ nɑ pɑ́ hʋʋ. Ɩlɛnɑ mɩ́ɩ́ ŋmili pɑ tɔɔ nɑ ɩ́ tɔɣɔnɩ-wɛ nɑ ɩ́ kʋ-wɛɣɛ kpɑkpɑɑ ɩsɩɩ ɩ kɑ heeluɣu-mɛ tɔ. 
Wɑɑtʋ wei mǝ Ɩsɔ Tɑcɑɑ kɑ́ tɔɣɔnɩ piitimnɑɑ mpɛɣɛ mǝ nɔɣɔ tɔɔ tɔ, ɩ́ tɑɑ mɑɣɑsɩ mǝ tɑɑ sɩ mǝ siɣisuɣu tɔɔ kɛ́ Ɩsɔ hɑɑkɩ-mɛɣɛ tɛtʋ tǝnɛ. Mpi tɔ, piitimnɑɑ mpɛ pɑ ɩsɑɣɑtʋ tɔɔ kɛ́ Ɩsɔ tɔɣɔnǝɣɩ-wɛɣɛ mǝ nɔɣɔ tɔɔ. 
Pǝ tɑɣɑ mǝ siɣisuɣu nɑ mǝ tɑmpɑnɑ tǝŋʋɣʋ tɔɔ kɛ ɩ́ mʋɣɩ pɑ tɛtʋ. Amɑ piitimnɑɑ mpɛ pɑ ɩsɑɣɑtʋ tɔɔ kɛ́ Tɑcɑɑ tɔɣɔnǝɣɩ-wɛɣɛ mǝ nɔɣɔ tɔɔ. Ɩsɔ lɑpɑ ḿpʋ́ɣʋ́ sɩ pǝ́ lɑ ɩsɩɩ ɩ kɑ heeluɣu nɑ tuunɑʋ kɛ mǝ cɔsɔnɑɑ Apǝlɑhɑm nɑ Ɩsɑɑkɑ nɑ Yɑkɔpʋ tɔ. 
Ɩ́ nyɩ teu sɩ, pǝ tɑɣɑ mǝ tɑmpɑnɑ tǝŋʋɣʋ tɔɔ kɛ́ ɩ hɑ-mɛɣɛ tɛtʋ kʋpɑntʋ tǝnɛ sɩ tǝ́ pǝsɩ mǝ nyǝntʋ. Mpi tɔ, mǝ mɑɣɑmɑɣɑ ɩ́ wɛ kɑŋkɑnɑ kɛ́. 
Ɩ́ tɔɔsɩ teu kɛ ɩsǝnɑ ɩ́ kpɑɑsɑ Tɑcɑɑ pɑ́ɑ́nɑ́ kɛ wʋlɑɣɑ tɛtʋ tɑɑ tɔ. Hɑtoo mǝ lɩɩʋ kɛ Icipiti hɑlǝnɑ mǝ tɑtɛ kɛ cǝnɛ tɔ, ɩ́ kʋlǝɣɩ Tɑcɑɑ tɔɔ kɛ́. 
Holɛpʋ pʋɣʋ luɣu kɛ ɩ́ kpɑɑsɑ Tɑcɑɑ pɑ́ɑ́nɑ́ nɑ ɩ́lɛ́ ɩ tɑɑ huunɑ-mɛ nɑ ɩ́ mɑɣɑsɩ sɩ ɩ kʋɣɩ-mɛ́. 
Wɑɑtʋ ɩnǝɣɩ mɑ kpɑ pʋɣʋ tɑɑ sɩ Tɑcɑɑ cɛlǝɣɩ-m pɛɛ kpɑɑtɑnɑɑ mpɑ pɑ tɔɔ ɩ́ ŋmɑɑ nɔɔsɩ nsi mǝ nɑ-ɩ ɩ pɛɛlɑɑ tɔ pǝ tɔm tɔ. Hɑlǝnɑ mɑ́ sɑɑlɩ tǝnɑɣɑ kʋyɛɛŋ nɩɩlɛ tǝcu mɑ tɑ tɔɣɔ mɑ tɑ nyɔɔ. 
Ḿpʋ́ɣʋ́ Tɑcɑɑ cɛlɑ-m pɛɛ kpɑɑtɑnɑɑ nɑɑlɛ mpɑ pɑ tɔɔ ɩ mɑɣɑmɑɣɑ ɩ kɑ ŋmɑɑwɑ kʋsǝsɩɩtʋ tǝnɑ nti ɩ heelɑ-mɛɣɛ kɔkɔ tɑɑ kɛ́ kʋyɑkʋ ŋku ɩ́ kotɑ pʋɣʋ luɣu tɔ. 
Kʋyɛɛŋ nɩɩlɛ wɑɑlɩ kɛ́ Tɑcɑɑ cɛlɑ-m nɔɣɔ pɛɛlʋɣʋ pɛɛ kpɑɑtɑnɑɑ mpɛ pɑ nɑɑlɛ. 
Ɩlɛnɑ ɩ́ tɔ-m sɩ: Kʋlɩ tǝwɑkɑ nɑ ń tii lɔŋ. Mpi tɔ, mɑ yǝlɑɑ mpɑ mɑ lǝsɑ Icipiti tɑɑ tɔ pɑ wɑkǝlɑɑ. Pɑ tɑ tɑɑŋɩ mpɑɑʋ ŋku mɑ hʋlɑ-wɛ tɔ kʋ tɑɑ. Hɑlǝnɑ pɑ lu nyǝɣǝlʋɣʋ kɛ tʋɣʋ nɑ pɑ́ tɔŋnɑ lɑɑʋ. 
Ḿpʋ́ɣʋ́ Tɑcɑɑ tɑsɑ yɔɣɔtʋɣʋ sɩ: Mɑ nɑɑkɩ sɩ yǝlɑɑ pɑnɛ pɑ kɛ́ kɑŋkɑnɑ nyǝ́mɑ kɛ́. 
Yele nɑ mɑ́ kʋ-wɛ nɑ mɑ hɩɩsɩ pɑ hǝtɛ kɛ tɛtʋ tɑɑ. Nɑ mɑ́ lɑ́ nɑ ń huki nɑ ń pǝsɩ piitim sɔsɔɔm nɑ ń kǝlɩ-wɛɣɛ pɑɣɑlɛ nɑ toŋ. 
Ḿpʋ́ɣʋ́ mɑ mǝlɑ tiiu nɑ pʋɣʋ mʋɣɩ kɔkɔ kɛ mpʋ, nɑ nɔɣɔ pɛɛlʋɣʋ kpɑɑtɑnɑɑ mpɛɣɛ mɑ niŋ tɑɑ. 
Mɑ kʋsɑ ɩsɛ, ɩlɛnɑ mɑ́ nɑ́ sɩ tɑmpɑnɑ ɩ́ pǝntǝnɑ mǝ Ɩsɔ Tɑcɑɑ. Ɩ́ tɑ́ leeli mpɑɑʋ ŋku ɩnɩ mɑ hʋlɑ-mɛ tɔ kʋ tɑɑ. Hɑlǝnɑ ɩ́ lu nyǝɣǝlʋɣʋ kɛ nɑʋle nɑ ɩ́ luŋiɣi. 
Tǝnɑɣɑ mɑ pɛtɑ pɛɛ kpɑɑtɑnɑɑ mpɛɣɛ ɑtɛ nɑ pɑ́ yɔkɩ mǝ ɩsɛntɑɑ. 
Ḿpʋ́ɣʋ́ mɑ hotɑ Tɑcɑɑ tɛɛ nɑ mɑ́ sɑɑlɩ tǝnɑɣɑ kʋyɛɛŋ nɩɩlɛ. Mɑ tɑ tɔɣɔ mɑ tɑ nyɔɔ, kɛ ɩsɑɣɑtʋ tǝnɑ nti Ɩsɛɣɛlɩ nyǝ́mɑ lɑpɑ Ɩsɔ nɑ pǝ́ kpɑɑsɩ ɩ pɑ́ɑ́nɑ́ tɔ tǝ tɔɔ. 
Pǝ tɑɣɑ pʋlʋ, wɑɑtʋ wei mɑ́ nɑwɑ Tɑcɑɑ pɑɑnɑ huu mǝ tɔɔ, hɑlǝnɑ mɑ́ mɑɣɑsɩ sɩ mɑ kʋɣɩ-mɛ tɔ sɔɣɔntʋ kpɑ-m. Amɑ Tɑcɑɑ nɩɩ mɑ kʋsǝlǝmʋtʋ tɔtɔ nɑ ɩ́ lɑ́ ɩsɩɩ mɑ sǝlǝmɑɑ tɔ. 
Tɑcɑɑ mʋ Alɔŋ nɑ pɑ́ɑ́nɑ́ tɔtɔɣɔ, hɑlɩ ɩ cɑɑkɑɣɑ ɩ kʋ-ɩ. Ɩlɛnɑ mɑ́ wiinɑ-ɩ ɩ́lɛ́ ɩ tɔɔ. 
Ḿpʋ́ɣʋ́ mɑ pɛtɑ mǝ ɩsɑɣɑtʋ kʋlʋlʋm nɑʋle ntɛɣɛ kɔkɔ tɑɑ, nɑ mɑ́ nɑŋ-tɛ nɑ mɑ́ pǝlɩ tǝ mʋlʋm kɛ lɔɔʋ ŋku kʋ kpeŋ pʋɣʋ tɑɑ tɔ kʋ tɑɑ. 
Mpʋ tɔtɔɣɔ ɩ́ kɑ kpɑɑsɑ Tɑcɑɑ pɑ́ɑ́nɑ́ kɛ Tɑpeelɑ nɑ Mɑsɑ nɑ Kipǝloti-Tɑɑfɑ. 
Pǝ kɔmɑ nɑ ɩ́ kʋsɩ-mɛ sɩ ɩ́ polo Kɑtɛɛsɩ-Pɑɑneyɑ nɑ ɩ́ tɔɣɔ tɛtʋ nti ɩ hɑ-mɛ tɔ. Ɩlɛnɑ ɩ́ kʋlɩ ɩ tɔɔ nɑ ɩ́ kisi ɩ nɔɣɔ kɛ nɩɩʋ. Pǝ́cɔ́ ɩ́ tɑ́ tʋ-ɩ nɑɑni. 
Hɑtoo sɑɑ wei mɑ nyǝmɑ-mɛ tɔ, ɩ́ kʋlǝɣɩ Tɑcɑɑ tɔɔ kɛ́, ɩɩ nɩɩkǝnɑ-ɩ. 
Tɑcɑɑ cɑɑkɑɣɑ-mɛɣɛ kpiisuɣu, ɩlɛnɑ mɑ́ hoti ɩ nɔɔhɛɛ tɛɛ kɛ́ kpɑkpɑɑ kɛ kʋyɛɛŋ nɩɩlɛ tǝcu. 
Nɑ mɑ́ wiinɑ-ɩ sɩ: Hɑɩ Tɑcɑɑ Ɩsɔ, tɑɑ kʋ-wɛ. Pɑ kɛ́ nyɑ́ yǝlɑɑ mpɑ n yɑpǝnɑ nyɑ́ toŋ sɔsɔɔŋ nɑ ń lǝsɩ-wɛɣɛ Icipiti tɑɑ nɑ nyɑ́ niŋ tɔɣɔ. 
Tɔɔsɩ nyɑ́ tǝmlɛ nyǝ́mɑ Apǝlɑhɑm nɑ Ɩsɑɑkɑ nɑ Yɑkɔpʋ pɑ tɔɔ. Tɑɑ nyǝnɩ yǝlɑɑ pɑnɛ pɑ kɑɑnɩɩtʋ nɑ pɑ nyɑŋ nɑ pɑ ɩsɑɣɑtʋ. 
Pǝ́cɔ́ pǝ tɑɑ kɔɔ nɑ Icipiti nyǝ́mɑ tɔ́ sɩ: Tɑcɑɑ ɩɩ pǝsǝɣɩ sɩ ɩ́ tɑnɑ-wɛɣɛ tɛtʋ nti ɩ kɑ sɩ́ɩ́ ɩ nɔɣɔ sɩ ɩ kɑ́ hɑ-wɛ tɔ tǝ tɑɑ. Yɑɑ ɩ tɑɑ cɑɑkɩ-wɛ tɔɣɔ ɩ lǝsɑ-wɛ sɩ ɩ pukinɑ wʋlɑɣɑ tɛtʋ tɑɑ nɑ ɩ́ kʋ́. 
Pǝ́cɔ́ pɑ kɛ́ nyɑ́ yǝlɑɑ mpɑ n lǝsɑ Icipiti tɛtʋ tɑɑ nɑ nyɑ́ toŋ sɔsɔɔŋ tɔɣɔ. 
﻿Kʋsǝsɩɩtʋ Lɛlʋɣʋ.
10.
Ḿpʋ́ɣʋ́ Tɑcɑɑ heelɑ-m sɩ: Sɑɑkɩ pɛɛ kpɑɑtɑnɑɑ kɛ nɑɑlɛ, ɩsɩɩ kɑncɑɑlɑɣɑ nyǝ́mɑ, nɑ mɑ́ kpɑɑnɑ pʋɣʋ tɑɑ kɛ́ ɩ kiŋ, nɑ mɑ́ kɑ́ pǝ ɑtɑkɑɑ kɛ́ tɑɑsɩ. 
Tɛlǝsɩ kɑncɑɑlɑɣɑ nyǝ́mɑ mpɑ mɑ yɔkɑɑ tɔ pɑ tɔɔ tɔm kɛ kʋfɑmɑ tɔɔ ɩlɛnɑ mɑ́ sɩɩ-wɛɣɛ ɑtɑkɑɑ tɑɑ. 
Ḿpʋ́ɣʋ́ mɑ cɑɑ kpeŋkpelɑsɩ toŋ nyǝnsɩ nɑ mɑ́ kɑ́ ɑtɑkɑɑ, nɑ mɑ́ sɑɑkɩ pɛɛ kpɑɑtɑnɑɑ, nɑ mɑ́ kpɑɑnɑ-wɛɣɛ pʋɣʋ tɑɑ. 
Ɩlɛnɑ Tɑcɑɑ tɛlǝsɩ pɑ tɔɔ kɛ́ kʋsǝsɩɩtʋ nɑɑnʋwɑ wei ɩ kɑ kɛɛsɑ kɔkɔ tɑɑ kɛ́ kʋyɑŋku mǝ tǝnɑ ɩ́ kotɑ pʋɣʋ luɣu tɛɛ tɔ, nɑ ɩ́ cɛlɛ-m. 
Ɩlɛnɑ mɑ́ tii nɑ mɑ́ tʋ́ pɛɛ kpɑɑtɑnɑɑ mpɛɣɛ ɑtɑkɑɑ wei mɑ sɑɑkɑ mpʋ tɔ ɩ tɑɑ. Nɑ ɑ́ wɛ tǝnɑ ɩsɩɩ Tɑcɑɑ kɑ heelɑ-m tɔ. 
Ḿpʋ́ɣʋ́ Ɩsɛɣɛlɩ nyǝ́mɑ kʋlɑ Pene-Yɑkɑŋ lɔkɔnɑɑ cɔlɔ nɑ pɑ́ tɛɛ Moselɑ. Tǝnɑɣɑ Alɔŋ sǝpɑ nɑ pɑ́ pimi-ɩ nɑ ɩ pǝyɑlʋ Ɩliyɑsɑɑ kpɑɣɑ ɩ kɔtʋɣʋ tǝmlɛ. 
Pɑ kʋlɑ tǝnɑ, ɩlɛnɑ pɑ́ tɛɛ Kukotɑ. Pɑ lɩ́ɩ́ tǝnɑ nɑ pɑ́ polo Yopǝtɑ. Tɛtʋ ntɩ tǝ tɑɑ kɑ wɛ lʋm kɛ́. 
Wɑɑtʋ ɩnǝɣɩ Tɑcɑɑ fɑɣɑ Lefii lʋlʋɣʋ nyǝ́mɑ nɑ pɑ mpɑɑ, nɑ ɩ́ tʋ́-wɛ sɩ pɑ́ sǝɣǝlǝɣɩ Ɩsɔ ɑtɑkɑɑ nɑ pɑ́ sʋʋkɩ ɩ cokǝle tɑɑ nɑ pɑ́ lɑkɩ-ɩ tǝmlɛ nɑ pɑ́ kooliɣi yǝlɑɑ kɛ kʋpɑntʋ nɑ ɩ hǝtɛ kɛ hɑlǝnɑ sɑŋɑ. 
Mpʋ pǝ yelinɑ nɑ Lefii nyǝ́mɑ fɛɩnɑ hɑlǝm ɩsɩɩ pɑ tɛɛtʋnɑɑ. Ɩlɛ Tɑcɑɑ kɑ heelɑ-wɛɣɛ sɩ ɩnǝɣǝlɛ pɑ nyǝm. 
Ḿpʋ́ɣʋ́ mɑ cɑɣɑ pʋɣʋ tɑɑ tɔtɔɣɔ kʋyɛɛŋ nɩɩlɛ, nɑ Tɑcɑɑ tɑsɑ mʋɣʋ kɛ nti mɑ sǝlǝmɑ-ɩ tɔ, nɑ ɩ́ lɔ mǝ kʋɣʋ tɔm. 
Hɑlǝnɑ ɩ́ tɔ-m sɩ mɑ́ polo nɑ mɑ́ tɛɛ sɑmɑɑ kɛ nɔɣɔ nɑ pɑ́ tɔɣɔ tɛtʋ nti ɩ kɑ heelɑ pɑ cɑɑnɑɑ nɑ tuunɑʋ sɩ ɩ kɑ́ hɑ-wɛ tɔ. 
Ɩsɛɣɛlɩ nyǝ́mɑ mɛ, mpi Tɑcɑɑ cɑɑkɩ tɔɣɔlɛ sɩ ɩ́ nyɑnɑ-ɩ nɑ ɩ́ tǝŋ ɩ mpɑɑŋ tǝnɑ tɑɑ kɛ́ teitei nɑ ɩ́ sɔɔlɩ-ɩ nɑ ɩ́ lɑpɩ-ɩ tǝmlɛ nɑ mǝ lotu tǝnɑ nɑ mǝ lǝsɑɣɑ tǝnɑ. 
Tɑcɑɑ cɑɑ kɛ́ sɩ ɩ́ tɔ́kɩ ɩ kʋsǝsɩɩtʋ nɑ ɩ kiiŋ wei mɑ hʋlɑ-mɛɣɛ sɑŋɑ ɩsǝntɔ tɔ. Nɑ pǝ́ yele nɑ ɩ́ cɑɣɑnɑ mǝ tɩ tǝpɛlɛkɛtɛɛ. 
Ɩnɩ ɩ tǝnnɑ ɩsɔtɔnǝŋ ɩnɩ ɩ tǝnɑ, nɑ tɛtʋ nɑ pǝ tǝnɑ mpi pǝ wɛ tǝ tɑɑ tɔ. 
Pǝ́cɔ́ mǝ cɑɑnɑɑ tike kɛ Tɑcɑɑ luɣu sʋʋwɑ. Pǝ wɑɑlɩ kɛ́ pɑ piyɑ mɛ, ɩlɛnɑ ɩ́ lǝsɩ-mɛɣɛ piitimnɑɑ tǝnɑ tɑɑ, ɩsɩɩ ɩ́ nɑɑkʋɣʋ sɑŋɑ ɩsǝntɔ tɔ. 
Mpʋ tɔ, ɩ́ lɑɣɑsɩ hɑtoo mǝ nyɑmɑ tɑɑ tǝkpɑtɑɑ, ɩ́ tɑɑ tɑsɑ lɑŋkpɩɩsǝŋ. 
Mpi tɔ, Tɑcɑɑ kɛlɛ sɔsɑɑ tɑɑ sɔsɔ, nɑ ɩ tike ntɛ́ Ɩsɔ. Ɩ kɛ́ toŋtʋ wei pɑ nyɔkǝɣɩ tɔɣɔ. Ɩɩ fɑɣɑsǝɣɩ yǝlɑɑ. Pǝyele ɩ pɑɑ fɛɩnɑ kʋhɑʋ ɩsɩɩ yʋlʋ nɑ pǝ́cɔ́ ɩ hɑ tɑmpɑnɑ. 
Ɩnɩ ɩ tɑɣɑnǝɣǝnɑ sulɑʋ nɑ leelu pɑ tɔm. Pǝyele ɩ sɔɔlɑ mʋʋlʋ kɛ́ nɑ ɩ́ cɑlǝɣɩ-ɩ nɑ ɩ́ suuki-ɩ wontu. 
Pǝ tɔɔ kɛ́ pǝ wɛɛ sɩ mɛ tɔtɔ mɩ́ɩ́ sɔɔlɩ mʋʋlɑɑ. Mpi tɔ, mǝ mɑɣɑmɑɣɑ ɩ́ kɑ kɛ́ mʋʋlɑɑ kɛ Icipiti tɛtʋ tɑɑ kɛ́. 
Tɑcɑɑ mǝ Ɩsɔ kɛ́ ɩ́ kɑ́ nyɑnɑ, nɑ ɩ tike kɛ ɩ́ kɑ́ sɛɛ nɑ mǝ lǝsɑɣɑ sʋʋ-ɩ, nɑ ɩ́ sɩɩkɩ mǝ nɔɔsɩ nɑ ɩ hǝtɛ. 
Ɩ tike ntɛ́ mǝ Ɩsɔ, ɩnǝɣɩ ɩ́ kɑ́ sɑŋ. Pǝ́cɔ́ ɩnɩ ɩ lɑpǝnɑ-mɛɣɛ tǝmɑ sɔsɔɔnɑ sɔɣɔntʋ nyǝnɑ wenɑ ɩ nɑnɑ mǝ ɩsǝpee tɔ. 
Mǝ cɔsɔnɑɑ tiiwɑ Icipiti tɔ pɑ wɛ yʋlʋnyɔɔŋ nɩɩtoso nɑ nɑɑnʋwɑ tike kɛ́. Amɑ Tɑcɑɑ lɑpɑ nɑ ɩ́ huki. 
﻿YOSUWEE TƎMA TAKƎLAƔA.
1.
Ḿpʋ́ɣʋ́ kʋyɑkʋ nɑkʋlɩ Ɩsɔ tǝmlɛ tʋ Moisi sǝpɑ. Tǝnɑɣɑ Tɑcɑɑ tɔmɑ Moisi wɑɑlɩ tʋ Yosuwee, wei ɩ kɛ́ Nuŋ pǝyɑlʋ tɔ sɩ: 
Nyǝnɩ, Moisi sǝpɑ. Ɩlɛ pǝnɛntɛ nyɑɑ kʋlɩ, nɑ ń tʋ́ yǝlɑɑ pɑnɛɣɛ nɔɣɔ, nɑ ɩ́ tɛsɩ Yɑɑtɑnɩ pɔɣɔ kɑnɛ. Nɑ ɩ́ sʋʋ tɛtʋ nti mɑ hɑ Ɩsɛɣɛlɩ nyǝ́mɑ mɛ tɔ tǝ tɑɑ. 
Ɩsɩɩ mɑɑ sɩɩʋ Moisi kɛ nɔɣɔ tɔ, ye mǝ nɔɔhǝlɛ ɩ́ fɛlɑ timpi mǝ tɛtʋ kɛ́. 
Mǝ tɛtʋ ntɛ́ pǝ sɩɩnɑʋ wʋlɑɣɑ tɛtʋ, nɑ pǝ́ polo Lipɑŋ pɔɔŋ tɔ. Nɑ pǝ́ kpɑɣɑ Ɩfǝlɑtɩ pɔɣɔ sɔsɑɣɑ, nɑ pǝ́ kpɛŋnɑ Hiti nyǝ́mɑ tɛtʋ tǝnɑ tɔ. Nɑ pǝ́ yoosinɑ Metitelɑnee teŋku. 
Kolontunɑɑ tǝnɑ kɑ seeki-ŋ kɛ́, hɑlǝnɑ ń sʋʋ pʋ́ʋ́ɣʋ́. Mpi tɔ, mɑɑ wɛɛ nyɑ́ wɑɑlɩ kɛ́, ɩsɩɩ mɑɑ wɛ Moisi kiŋ tɔ. Mɑ kɑɑ lɔ-ŋ, pǝyele mɑ kɑɑ hɑtǝlǝnɑ-ŋ pɑɑ pǝcɔ. 
Mpʋ tɔ, tɔɣɔ ɑpɑlʋtʋ, nɑ ń nyɔɔ toŋ. Pǝ tɑɣɑ pʋlʋ, nyɑɑ yelinɑ nɑ yǝlɑɑ pɑnɛ pɑ́ tɔɣɔ tɛtʋ nti mɑɑ heelɑ mǝ cɑɑnɑɑ nɑ tuunɑʋ sɩ mɑɑ hɑ-mɛ tɔ. 
Amɑ kʋlʋmtʋ kɛ́ sɩ, nyɑɑ tɔɣɔ ɑpɑlʋtʋ, nɑ ń nyɔɔ toŋ te. Tɔkɩ mɑ kʋsǝsɩɩtʋ tǝnɑ nti mɑ tǝmlɛ tʋ Moisi tɛlǝsɑ-ŋ tɔɣɔ teu tǝcʋŋŋ, nɑ ń lɑkɩ-tɩ tǝtetete. Tɑɑ nyǝnnɑ ŋwɑɑŋ yɑɑ mpǝlɛ. Wɑɑtʋ ɩnǝɣɩ n kɑ́ wɑɑ nyɑ́ kʋlɑpǝm tǝnɑ tɑɑ. 
Kʋsǝsɩɩtʋ tɑkǝlɑɣɑ kɑnɛ kɑ́ tɑɑ fɛtɛ nyɑ́ nɔɣɔ tɔɔ. Kɑlǝɣɩ kɑ tɑɑ tɔm kɛ ilim nɑ ɑhoo, nɑ ń tǝŋ-tǝɣɩ teu. Wɑɑtʋ ɩnǝɣɩ pɩɩ lɑnɑ-ŋ. Pǝ́cɔ́ n kɑ́ wɑɑ pǝ tǝnɑ mpi n lɑkɩ tɔ pǝ tɑɑ. 
Mɑtɔŋ mɑ heelɑ-ŋ sɩ ń tɔɣɔ ɑpɑlʋtʋ nɑ ń nyɔɔ toŋ nɑ? Mpʋ tɔ, tɑɑ nyɑ́. Pǝyele tɑɑ sele pɑɑ pǝcɔ tɔtɔ. Pǝ tɑɣɑ pʋlʋ, nyɑ́ Ɩsɔ mɑ́, mɑɑ wɛɛ nyɑ́ wɑɑlɩ kɛ́ pɑɑ timpiɣi. 
Ḿpʋ́ɣʋ́ Yosuwee tɔmɑ Ɩsɛɣɛlɩ nyʋɣʋ nyǝ́mɑ sɩ: 
Ɩ́ sʋʋ tǝsikile tɑɑ, nɑ ɩ́ heeli sɑmɑɑ sɩ pɑ́ cɑɑ mpɑɑʋ tɔɣɔnɑsɩ. Mpi tɔ, kʋyɛɛŋ tooso ɩ́ tɛɛwɑ tɩɩ tɛsɩ Yɑɑtɑnɩ, nɑ tǝ́ polo nɑ tǝ́ lɛɛkɩ tɛtʋ nti Tɑcɑɑ tɑ Ɩsɔ hɑ-tʋ tɔ. 
Mpʋɣʋlɛ Yosuwee heelɑ Lupɛŋ nyǝ́mɑ, nɑ Kɑtɩ nyǝ́mɑ, nɑ Mɑnɑsee yǝlɑɑ hɔɣɔlʋɣʋ lɛŋkʋ nyǝ́mɑ sɩ: 
Ɩ́ tɔɔsɩ nti Moisi kɑ heelɑ-mɛ tɔ sɩ, hɛɛsʋɣʋ kɛ Tɑcɑɑ cɑɑkǝnɑ-mɛ, nɑ ɩ́ hɑ-mɛɣɛ tɛtʋ tǝnɛ. 
Ɩlɛ mǝ ɑlɑɑ, nɑ mǝ piyɑ, nɑ mǝ tɔlɑ tike kɑ́ cɑɣɑnɑ pɔɣɔ nɑ cǝnɛ tɔɔ. Amɑ pǝ kɑɑsʋɣʋ ɑpɑlɑɑ yoolɑɑ mɛ tɔ, pǝ wɛɛ sɩ mɩɩ tɛsɩ mǝ tɛɛtʋnɑɑ cɔlɔɣɔ nɑ ɩ́ tɛɛ-wɛɣɛ nɔɣɔ nɑ ɩ́ sǝnɑ-wɛ. 
Hɑlǝnɑ wɑɑtʋ wei mǝ Ɩsɔ Tɑcɑɑ kɑ́ yele nɑ pɛlɛ pɑ́ hɛɛsɩ ɩsɩɩ mɛ nɑ tɛtʋ tǝnɛ ɩnɩ tǝ́ pǝsɩ mǝ tǝnɑ mǝ nyǝntʋ tɔ. Pǝ wɑɑlɩ kɛ́ ɩ́ kɑ́ mǝlɩ mǝ tɛtʋ nti Tɑcɑɑ tǝmlɛ tʋ Moisi hɑ-mɛ ɩsǝntɔ tɔ tǝ tɑɑ kɛ́ Yɑɑtɑnɩ ilim tǝlɩɩlɛ tɔɔ cǝnɛ. 
Ḿpʋ́ɣʋ́ pɑ cɔwɑ Yosuwee sɩ: Tɩɩ lɑ teitei ɩsɩɩ n tʋɣʋ-tʋ tɔ. Pɑɑ timpiɣi n tilɑ-tʋ, tɩɩ polo kɛ́. 
Pǝyele tɩɩ nɩɩnɑ-ŋ teu kɛ́, ɩsɩɩ tɩɩ nɩɩkɑɣɑnɑ Moisi tɔ. Ɩsɔ ɩ́ wɛɛ nyɑ́ wɑɑlɩ, ɩsɩɩ ɩ kɑ wɛʋ Moisi wɑɑlɩ tɔ. 
Ye pǝ cǝpɑ wei nɑ ɩ́ lɑ́ kɑŋkɑntɛ, nɑ ɩ́ tɔ sɩ ɩ kɑɑ tǝŋ nti n tʋ-tʋ tɔ ɩsɩɩ pɑ kʋ-ɩ. Amɑ nyɑɑ nyɔɔ toŋ kɛ́ nɑ ń tɔɣɔ ɑpɑlʋtʋ. 
﻿Yosuwee.
2.
Ḿpʋ́ɣʋ́ Yosuwee kʋsɑ feŋlɑɑ nɑɑlɛɣɛ mukɑɣɑ kɛ Sitim timpi pɑɑ sikɑɑ tɔ sɩ: Ɩ́ polo nɑ ɩ́ feŋ Kɑnɑɑŋ tɛtʋ ntɩ nɑ Yeliko ɩcɑtɛ. Pɑ tɑlɑ ɩcɑtɛ ntɛ́, ɩlɛnɑ pɑ́ sʋʋ ɑpɑlɑɑ tǝnɑ ɑlʋ nɔɣɔlʋ ɩ tɛɣɛ ɑhoo. Pɑ yɑɑ ɑlʋ ɩnɩ sɩ Lɑhɑpɩ. 
Mpʋɣʋlɛ yǝlɑɑ tɑɣɑsɑ Yeliko wulɑʋ sɩ: Ɩsɛɣɛlɩ yǝlɑɑ kɔmnɑ ntɛɣɛ tɛtʋ feŋuɣu. Hɑlǝnɑ pɑ́ sʋʋ cǝnɛɣɛ ɑhoo ɑnɛ. 
Tǝnɑɣɑ, wulɑʋ tilɑɑ nɑ ɩ́ heeli Lɑhɑpɩ sɩ: Yǝlɑɑ mpɑ ɩnɩ pɑ wɛ nyɑ́ tɛɣɛ mpʋ tɔ, pɑ kɛ́ tɛtʋ feŋlɑɑ kɛ́. Mpʋ tɔ, lǝsɩ-wɛɣɛ cǝnɛ. 
Mpʋɣʋlɛ ɑlʋ ɩnɩ ɩ́ ŋmɛsɑ ɑpɑlɑɑ mpɛ pɑ tɔɔ, nɑ ɩ́ cɔ wulɑʋ tillɑɑ sɩ: Tɑmpɑnɑ yɑɑ, yǝlɑɑ mpɛ pɑ tɑlɑ mɑ tɛ. Amɑ mɑ tɑ nyɩ-wɛ sɩ le nyǝ́mɑ tɔ. 
Ahoo yuwɑ nɑ pɑ́ tǝkǝɣɩ ɩcɑtɛ nɔnɔɣɔ, ɩlɛnɑ pɑ́ lɩɩ. Mɑ tɑ nyɩ ŋku pɑ tǝŋɑɑ tɔ. Ye ɩ́ tǝŋɑ pɑ wɑɑlɩ kɛ lɔŋlɔŋ, ɩ́ kɑ́ hiki-wɛ. 
Pǝyele Lɑhɑpɩ kɑ kpɑɑsɑ feŋlɑɑ mpɛɣɛ ɩ kutuluɣu pɑtɑ tɔɔ kɛ́, nɑ ɩ́ ŋmɛsɩ-wɛɣɛ ŋmʋntʋ nti pɑ yɑɑ sɩ lɛŋ tɔ tǝ tɛɛ. yɑɑ sɩ lɛŋ. Pɑ lʋʋkɩ-tǝɣɩ pɔɔŋ kɛ́ Ɩsɩɩ kponkpontu, nɑ pǝ pɔɔŋ nɑ pǝ tokonɑɑ kɛ́ liɣitee wontu kɛ́. 
Mpʋɣʋlɛ wulɑʋ tillɑɑ kpɑɣɑ mpɑɑʋ ŋku pɑ tɛsǝɣǝnɑ Yɑɑtɑnɩ pɔɣɔ tɔ, nɑ pɑ́ se feŋlɑɑ wɑɑlɩ. Ɩlɛnɑ tɑŋlɑɑ tɑɣɑnɩ ɩcɑtɛ nɔnɔɣɔ kɛ tǝkʋɣʋ. 
Pǝ wɑɑlɩ kɛ́ Lɑhɑpɩ kpɑ feŋlɑɑ cɔlɔ nɑ pǝ́cɔ́ pɑ́ too, nɑ ɩ́ tɔ-wɛ sɩ: 
Mɑ nyǝmɑ́ sɩ Tɑcɑɑ tʋwɑ tɛtʋ tǝnɛɣɛ mǝ niŋ tɑɑ. Mǝ sɔɣɔntʋ sʋʋ ɩcɑtɛ tǝnɛ tǝ nyǝ́mɑ kɛ́ nɑ pɑ́ seliɣi. 
Tǝ nɩɩwɑ ɩsǝnɑ, wɑɑtʋ wei ɩ́ lɩɩ Icipiti tɑɑ tɔ, Ɩsɔ fɑɣɑ Sǝsǝncɑɑsɩ teŋku lʋm tɑɑ, nɑ mɩɩ tɛɛ puɣulɑɣɑ tɔɔ tɔ. Tǝ nɩɩwɑ tɔtɔɣɔ, ɩsǝnɑ ɩ́ kʋwɑ Amolii nyǝ́mɑ ɑwulɑɑ sɔsɑɑ Sihoŋ nɑ Oki, nɑ ɩ́ wɑkǝlɩ pɑ nyǝm tǝnɑɣɑ pɔɣɔ wɑɑlɩ tɔ. 
Tǝ nɩɩ-tɩ, ɩlɛnɑ tɑ ɑpɑlʋtʋ le-tʋ, nɑ tɑ́ tɛɛ sʋʋkǝnɑ-mɛ. Mpi tɔ, mǝ Ɩsɔ Tɑcɑɑ tike ntɛ́ ɩsɔtɑɑ nɑ ɑtɛ pǝ tʋ. 
Pǝnɛntɛ mɑ wiikinɑ-mɛ sɩ, ɩ́ tuunɑ Tɑcɑɑ sɩ ɩ́ kɑ́ hʋ́lɩ́ mɑ cɑɑ tǝyɑɣɑ kɛ suulu ɩsɩɩ mɑ hʋlʋɣʋ-mɛ tɔ. 
Ɩ́ lɑ mpi pɩɩ tʋ-m nɑɑni sɩ ɩ kɑɑ kʋ mɑ cɑɑ, nɑ mɑ too, nɑ mɑ tɑɑlʋnɑɑ, nɑ mɑ kɔɣɔnɑɑ, nɑ mɑ newɑɑ nɑ pɑ nyǝmɑnɑɑ tǝnɑ tɔ. 
Mpʋɣʋlɛ ɑpɑlɑɑ mpɛ pɑ cɔ-ɩ sɩ: Ye n tɑ tɑɣɑsɩ tɑ́ tɔm tɑ́ sɔɔlʋ pɩɩwɑɣɑ sɩ tǝ́ sɩ mǝ sǝm, nɑ pǝ́ kɔmɑ nɑ Tɑcɑɑ tʋ tɑ́ niŋ tɑɑ kɛ́ tɛtʋ tǝnɛ tɩɩ lɑ-ŋ kʋpɑntʋ kɛ́, tǝ kɑɑ kpɑlɩ nyɑ́ kʋcɔɔʋ. 
Mpʋɣʋlɛ Lɑhɑpɩ tisɑ ɑpɑlɑɑ mpɛ nɑ ŋmǝnɑɣɑ nɑ ɩ kutuluɣu pǝtote. Mpi pǝ tɔɔ tɔ, kɩɩ wɛ ɩcɑtɛ koluŋɑ tɔɔ kɛ́. 
Ɩlɛnɑ ɩ́ heeli-wɛ sɩ: Ɩ́ tǝŋ pʋɣʋ mpɑɑʋ, pǝ́ tɑɑ kɔɔ nɑ mpɑ pɑ sewɑ mǝ wɑɑlɩ tɔ pɑ́ suli-mɛ. Ɩ́ ŋmɛlɩ pʋɣʋ tɑɑ tǝnɑɣɑ kʋyɛɛŋ tooso nɑ mǝ wɑɑlɩ selɑɑ tǝnɑ tɛ mǝlʋɣʋ. Pǝlɛ pǝ wɑɑlɩ, ɩlɛ ɩ́ kɑ́ tʋ́ mǝ mpɑɑʋ. 
Ntɛnɑ ɑpɑlɑɑ mpɛ pɑ tɔmɩ-ɩ sɩ: Nyǝnɩ, ɩsǝnɑ n kɑ́ lɑ nɑ tǝ́ tɔkǝnɑ tuunɑʋ mpi n yelɑɑ nɑ tǝ́ tuunɑ tɔɣɔlɔ. 
Wɑɑtʋ wei tɩɩ sʋʋ tɛtʋ tǝnɛ tǝ tɑɑ tɔ, tǝ́ mɑɣɑnɑ n tʋwɑ ŋmǝnɑɣɑ kʋsɛɛmɑɣɑ nɑ nyɑ́ pǝtote nte n tisinɑ-tʋ ɩsǝntɔ tɔ. Nɑ ń kotɑ nyɑ́ cɑɑ, nɑ nyɑ́ too, nɑ nyɑ́ tɑɑlʋnɑɑ nɑ nyɑ́ newɑɑ, nɑ nyɑ́ cɑɑ lʋlʋɣʋ nyǝ́mɑ tǝnɑɣɑ nyɑ́ tǝyɑɣɑ tɑɑ. 
Amɑ ye pǝ cǝpɑ pɑ tɑɑ wei nɑ ɩ́ lɩɩ nyɑ́ tǝyɑɣɑ tɑɑ, pʋntʋ sǝm kɑ́ wɛɛ ɩ nyʋɣʋ tɔm kɛ́, pǝ tɑɣɑ tɑ́ nyǝntʋ. Tɔfɔ, ye mpɛ ɩnɩ pɑ tɑɑ nɔɣɔlʋ nyʋɣʋ holɑ-ɩ, ɩlɛ pǝ kɛ́ tɑ tɔm. 
Amɑ ye n tɑɣɑsɑ tɑ tɔm, ɩlɛ tɑ kɑɑ tɔkɩ tɑ́ nɔɣɔ sɩɩʋ tɔtɔ. 
Ɩlɛnɑ ɑlʋ ɩnɩ ɩ cɔ sɩ: Pǝ lɑ ɩsɩɩ ɩ́ yɔɣɔtʋɣʋ tɔ. Ɩlɛnɑ ɑlʋ yele feŋlɑɑ nɑ pɑ́ tɛɛ. Ḿpʋ́ɣʋ́ ɩ tʋ ŋmǝnɑɣɑ kʋsɛɛmɑɣɑ nɑ ɩ pǝtote. 
Apɑlɑɑ mpɛ pɑ tɑlɑ pɔɔŋ tɑɑ, ɩlɛnɑ pɑ́ ŋmɛlɩ tǝnɑɣɑ kʋyɛɛŋ tooso. Hɑlǝnɑ mpɑ pɑɑ sewɑ pɑ wɑɑlɩ tɔ, pɑ́ pɛɛkɩ-wɛɣɛ hɔɣɔlʋɣʋ ŋkʋ kʋ tǝnɑ kʋ tɑɑ, pɑ tɑ nɑ-wɛ. Ɩlɛnɑ pɑ́ mǝlɩ kpɛtɛ. 
Ḿpʋ́ɣʋ́ feŋlɑɑ mpɛ pɑ mǝlɑɑ nɑ pɑ́ tii pʋɣʋ, nɑ pɑ́ tɛsɩ Yɑɑtɑnɩ. Ɩlɛnɑ pɑ́ kpe nɑ pɑ́ kɛɛsɩ Yosuwee kɛ pǝ tǝnɑ mpi pǝ mɑɣɑnɑ-wɛ tɔ. 
Nɑ pɑ́ yɔɣɔtɩ tɔtɔ sɩ, pɔpɔtʋ fɛɩ leleŋ, Tɑcɑɑ tʋwɑ tɛtʋ tǝnɑɣɑ tɑ niŋ tɑɑ kɛ́. Hɑlǝnɑ tǝ yǝlɑɑ tǝnɑ tɛɛ sʋʋkǝnɑ-tʋɣʋ. 
﻿Yosuwee.
3.
Tɛʋ femɑ tɑnɑŋ tǝhulu, ɩlɛnɑ Yosuwee nɑ Ɩsɛɣɛlɩ nyǝ́mɑ pɑ́ kʋlɩ Sitim, nɑ pɑ́ tii Yɑɑtɑnɩ nɔɣɔ, nɑ pɑ́ cɑɣɑ tǝnɑ nɑ pɑ́ tɑŋ sɑɑ wei pɑɑ tɛsɩ tɔ. 
Kʋyɛɛŋ tooso tɛɛwɑ, ɩlɛnɑ Yosuwee tɔ nyʋɣʋ nyǝ́mɑ sɩ: Ɩ́ cɔɔ tǝsikile, 
nɑ ɩ́ heeli sɑmɑɑ sɩ ye pǝ kɔmɑ nɑ ɩ́ nɑ́ kɔtǝlɑɑ sǝɣǝlɑ Ɩsɔ Tɑcɑɑ nɔɣɔ pɛɛlʋɣʋ ɑtɑkɑɑ, ɩlɛ pɑɑ wei ɩ́ lɩɩ nɑ ɩ́ hu ɩ wɑɑlɩ. 
Amɑ ɩ́ tɑɑ suli-ɩ kpǝtǝnɑʋ kɛ́, mǝ nɑ-ɩ ɩ́ hɑtǝlǝnɑ tǝmɑ ɩsɩɩ kilomɛɛtǝlɩ kʋlʋm. Ɩnɩ ɩ́ kɑ́ hʋlǝɣǝnɑ-mɛɣɛ mpɑɑʋ. Mpi tɔ, ɩ́ tɑ tǝŋtɑ-kʋ. 
Mpʋɣʋlɛ Yosuwee heelɑ yǝlɑɑ sɩ: Ɩ́ lɑ nyɔɔŋ tɔɔ ɑsilimɑ kɛɛlʋɣʋ kɔtɑɣɑ kɛ cele tɔɔ. Mpi tɔ, Tɑcɑɑ kɑ lɑ-mɛɣɛ piti tǝmɑ. 
Tɛʋ femɑ, ɩlɛnɑ Yosuwee heeli kɔtǝlɑɑ sɩ: Ɩ́ sǝɣǝlɩ Ɩsɔ ɑtɑkɑɑ nɑ ɩ́ tɛɛ sɑmɑɑ kɛ nɔɣɔ. Ɩlɛnɑ pɛlɛ pɑ́ lɑ mpʋ. 
Ḿpʋ́ɣʋ́ Tɑcɑɑ tɔmɑ Yosuwee sɩ: Sɑŋɑ kɛ mɑɑ cɑɑlɩ nyɑ́ nyʋɣʋ kʋsʋɣʋ kɛ Ɩsɛɣɛlɩ nyǝ́mɑ ɩsɛntɑɑ. Ɩlɛnɑ pǝ́cɔ́ pɑ́ nyɩ sɩ mɑɑ wɛɛ nyɑ́ wɑɑlɩ, ɩsɩɩ mɑɑ wɛʋ Moisi wɑɑlɩ tɔ. 
Ɩlɛ heeli kɔtǝlɑɑ mpɑ pɑ sǝɣǝlɑ Ɩsɔ ɑtɑkɑɑ tɔ sɩ: Ye ɩ́ tɑlɑ Yɑɑtɑnɩ, ɩlɛ ɩ́ tisi mǝ nɔɔhɛɛ kɛ lʋm tɑɑ nɑ ɩ́ sǝŋ mpʋ. 
Tǝnɑɣɑ Yosuwee tɔmɑ Ɩsɛɣɛlɩ nyǝ́mɑ sɩ: Ɩ́ tuusi nɑ ɩ́ kɔɔ nɑ ɩ́ nɩɩ Tɑcɑɑ tɔm. 
Ḿpʋ́ɣʋ́ ɩ́ kɑ́ nyǝnɑ sɩ Weesuɣu tʋ Ɩsɔ wɛ mǝ hɛkʋ tɑɑ, nɑ ɩnɩ ɩ kɑ́ tɔɣɔnǝɣǝnɑ Kɑnɑɑŋ nyǝ́mɑ, nɑ Hiti nyǝ́mɑ, nɑ Hifi nyǝ́mɑ, nɑ Peliisi nyǝ́mɑ, nɑ Kilikɑɑ nyǝ́mɑ, nɑ Amolii nyǝ́mɑ, nɑ Yepusi nyǝ́mɑ. 
Ɩ nyǝnɩ, tɛtʋ tǝnɑ tʋ Tɑcɑɑ Ɩsɔ nɔɣɔ pɛɛlʋɣʋ ɑtɑkɑɑ kɑ́ tɛɛ mǝ nɔɣɔ tɔɔ, nɑ ɩ́ tɛsɩ Yɑɑtɑnɩ pɔɣɔ kɛ mǝ ɩsɛntɑɑ. 
Ɩ́ lǝsɩ Ɩsɛɣɛlɩ nyǝ́mɑ kpekɑ nɑɑnʋwɑ nɑ nɑɑlɛ tɑɑ kɛ́ yʋlʋ yʋlʋ. 
Pǝ́ kɔmɑ nɑ kɔtǝlɑɑ mpɑ pɑ sǝɣǝlɑ tɛtʋ tǝnɑ tʋ Tɑcɑɑ ɑtɑkɑɑ tɔ pɑ́ lii pɑ nɔɔhɛɛ kɛ lʋm tɑɑ, pɩɩ fɑɣɑ, nɑ pǝ́ yele kpente. Nɑ ɩsɔtɑɑ tɔɔ nyǝm kɔɔ nɑ pǝ́ su sɔsɔm. 
Ḿpʋ́ɣʋ́ yǝlɑɑ lɩɩ tǝsikile sɩ, pɑ tɛsǝɣɩ pɔɣɔ. Nɑ kɔtǝlɑɑ mpɑ pɑɑ sǝɣǝlɑ Ɩsɔ ɑtɑkɑɑ tɔ pɛlɛ pɑ wɛ lɔlɔ. 
Pɑɑ pǝnɑɣɑ ŋkɑ kʋmtʋ wɑɑtʋ tǝnɑɣɑ pɔɣɔ suɣi nɑ kɑ́ wɑtǝɣɩ kʋtemiŋ. Pǝ kɔmɑ nɑ kɔtǝlɑɑ mpɑ ɩnɩ pɑ sǝɣǝlɑ Ɩsɔ ɑtɑkɑɑ tɔ pɑ nɔɔhɛɛ tii lʋm tɑɑ, 
ɩlɛnɑ pǝ́ cɛ́. Nɑ mpi pǝ lɩɩkɑɣɑnɑ ɩsɔtɑɑ tɔɔ tɔ pǝ́ sǝŋ, nɑ pǝ́ su sɔsɔm kɛ Atɑm tɛ timpi pɑ yɑɑ sɩ Sɑɑtɑŋ tɔ pǝ kɔŋkɔŋ tɑɑ. Ɩlɛnɑ lʋm mpi pǝlɛ pǝ kpeŋɑɣɑnɑ teŋku kʋsǝpʋ tɔɔ tɔ, pǝlɛ pǝ cɛ. Nɑ yǝlɑɑ tɛsǝnɑ Yeliko tɔɔ tɔɔ. nɑɑlɩ ɑ hǝlɑ kɛ́. Ɩlɛ nɔɔnɔɔ ɑ lonɑ cɛkǝnɑʋ wɛ kɑtɛ. 
Ɩsɛɣɛlɩ nyǝ́mɑ tɔŋnɑ tɛsʋɣʋ kɛ ḿpʋ́ɣʋ́ wʋlɑɣɑ tɔ, nɑ ɑtɑkɑɑ sǝɣǝllɑɑ nɑ́ɑ́ sǝŋɑ ḿpʋ́ɣʋ́ tɛtʋ puɣulɑɣɑ nyǝntʋ tɔɔ kɛ́ pɔɣɔ pǝle tɑɑ. Hɑlǝnɑ pɑ tǝnɑ pɑ́ tɛ́ tɛsʋɣʋ. 
﻿Yosuwee.
4.
Ɩsɛɣɛlɩ nyǝ́mɑ tǝnɑ tɛmɑ Yɑɑtɑnɩ kɛ tɛsʋɣʋ kɛ mpʋ, ɩlɛnɑ Tɑcɑɑ tɔ Yosuwee sɩ: 
Lǝsɩ pɑ kpekɑ loosi tɑɑ kɛ́ yʋlʋ yʋlʋ. 
Ɩlɛnɑ ń heeli-wɛ sɩ: Ɩ́ kuli pǝlɛ pǝlɛ kɛ timpi ɩnɩ kɔtǝlɑɑ sǝŋɑ ɩsǝntɔ tǝcɑ tɔ. Nɑ ɩ́ kpɛŋnɑ timpi ɩ́ kɑ sʋʋ sɑŋɑ ɑhoo ɑnɛ tɔ. 
Mpʋɣʋlɛ Yosuwee yɑɑwɑ yǝlɑɑ nɑɑnʋwɑ nɑ nɑɑlɛ ɩnɩ. 
Ɩlɛnɑ ɩ́ tɔ-wɛ sɩ: Ɩ́ polo Ɩsɔ Tɑcɑɑ ɑtɑkɑɑ nɔɣɔ tɔɔ kɛ́ pɔɣɔ tɑɑ, nɑ ɩ́ kuli pǝlɛ pǝlɛ kɛ mǝ nyɔɔŋ tɔɔ. 
Pɛɛ ɑnɩ ɑ kɑ́ tɔɔsǝɣǝnɑ-mɛɣɛ mpi Ɩsɔ lɑpɑ-mɛɣɛ ɩsǝntɔ tɔ. Ye pǝ kɔmɑ nɑ mǝ piyɑ pɔɔsɩ-mɛ sɩ pɛɛ ɑnɛ ɑ lɑkɩ we? 
Ɩ́ kɑ́ cɔ-wɛ sɩ wɑɑtʋ nɔɣɔlʋ kɔtǝlɑɑ tɛsɑɣɑnɑ Ɩsɔ ɑtɑkɑɑ kɛ́ Yɑɑtɑnɩ nɑ Tɑcɑɑ yele nɑ lʋm cɛ nɑ pɑ́ tɛsɩ. Ɩlɛ pɛɛ ɑnɛ ɑ kɑ tɔɔsǝɣǝnɑ-mɛɣɛ pǝ tɔm kɛ tɑm tɔɔ. 
Mpʋɣʋlɛ ɑpɑlɑɑ nɑɑnʋwɑ nɑ nɑɑlɛ ɩnɩ ɩ lɑpɑ teitei ɩsɩɩ Yosuwee kɑ kɛɛsʋɣʋ-wɛ tɔ. Pɑ kulɑ pǝlɛ pǝlɛ kɛ pɑ kpekɑ nyɔɔŋ tɔɔ, ɩsɩɩ Tɑcɑɑ kɑ heeluɣu-wɛ tɔ. Ɩlɛnɑ pɑ́ kpɛŋnɑ-yɛ nɑ pɑ́ sɩɩ timpi pɑɑ siki ɑhoo ɑnɩ tɔ. 
Ḿpʋ́ɣʋ́ Yosuwee cɑɑ pɛɛ nɑɑnʋwɑ nɑ nɑɑlɛ tɔtɔ, nɑ ɩ́ kɑɑ kɑŋmɑɑɣɑ kɛ pɔɣɔ pile tɑɑ, timpi kɔtǝlɑɑ kɑ sǝɣǝlɑ Ɩsɔ ɑtɑkɑɑ nɑ pɑ́ sǝŋɑɑ tɔ. Nɑ ɑ wɛ tǝnɑɣɑ hɑlǝnɑ sɑŋɑ. 
Ḿpʋ́ɣʋ́ Ɩsɔ ɑtɑkɑɑ sǝɣǝllɑɑ sǝŋɑ pɔɣɔ tɑɑ kɛ́ mpʋ. Hɑlǝnɑ yǝlɑɑ tɛ nti Ɩsɔ Tɑcɑɑ kɑ heelɑ Yosuwee sɩ ɩ́ tɛlǝsɩ-wɛ tɔ tǝ lɑpʋ, ɩsɩɩ Moisi kɑ kɛɛsʋɣʋ-ɩ tɔ. Pǝ tɛmɑ mpʋ, ɩlɛnɑ sɑmɑɑ tɛsɩ lɔŋlɔŋ. 
Pǝ kɔmɑ nɑ sɑmɑɑ tǝnɑ tɛ tɛsʋɣʋ, ɩlɛnɑ Ɩsɔ ɑtɑkɑɑ sǝɣǝllɑɑ ŋmɑɑ pɑ nɔɣɔ tɔɔ. 
Ḿpʋ́ɣʋ́ Lupɛŋ nɑ Kɑtɩ nyǝ́mɑ, nɑ Mɑnɑsee kpekǝle hɔɣɔlʋɣʋ nyǝ́mɑ, tɛɛ sɑmɑɑ nɔɣɔ tɔɔ nɑ pɑ́ tɔkɑ pɑ yoou wontu, ɩsɩɩ Moisi kɑ heeluɣu-wɛ tɔ. 
Ḿpʋ́ɣʋ́ Ɩsɛɣɛlɩ nyǝ́mɑ yoolɑɑ lɩɩwɑ Tɑcɑɑ ɩsɛntɑɑ, ɩsɩɩ yǝlɑɑ iyisi nɩɩlɛ (40000) nɑ pɑ́ suuwɑ yoou wontu. Nɑ pɑ́ pukinɑ Yeliko tɔɔ kɛ́ timpi tɛtʋ wɛ ɩhǝntɑʋ tɔ. 
Kʋyɑkʋ ŋkʋɣʋ Tɑcɑɑ tʋwɑ Yosuwee kɛ teeli kɛ Ɩsɛɣɛlɩ nyǝ́mɑ tǝnɑ ɩsɛntɑɑ. Ɩlɛnɑ pɑ́ nyɑŋnɑ-ɩ, hɑlǝnɑ ɩ sǝm. Ɩsɩɩ pɑ nyɑŋɑɣɑnɑ Moisi tɔ. 
Ḿpʋ́ɣʋ́ Tɑcɑɑ tɔmɑ Yosuwee sɩ: 
Heeli kɔtǝlɑɑ mpɑ pɑ sǝɣǝlɑ Ɩsɔ ɑtɑkɑɑ tɔ sɩ pɑ́ lɩɩ pɔɣɔ tɑɑ. 
Ɩlɛnɑ Yosuwee nɑ́ɑ́ heeli-wɛɣɛ mpʋ. 
Too ɩsɩɩ Ɩsɔ ɑtɑkɑɑ sǝɣǝllɑɑ kpɛsʋɣʋ pɑ nɔɔhɛɛ kɛ pɔɣɔ pǝle tɑɑ nɑ pɑ́ sɩɩ kʋteŋ tɔɔ, ɩlɛnɑ lʋm mǝlɩ kpɑkpɑɑ nɑ pǝ́ su nɑ pǝ́ wɑtɩ pɔɣɔ kʋtemiŋ, ɩsɩɩ pɩɩ wɛʋ tɔ. 
Pɑ ɩsɔtʋ kɑncɑɑlɑɣɑ nyǝŋ kʋyɛɛŋ nɑɑnʋwɑ wule kɛ Ɩsɛɣɛlɩ nyǝ́mɑ lɩɩ pɔɣɔ tɑɑ, nɑ pɑ́ polo pɑ́ siki timpi pɑ yɑɑ sɩ Kilikɑɑ tɔɣɔ Yeliko ɩcɑtɛ nɑ ilim tǝlɩɩlɛ tɔɔ. 
Kilikɑɑ tǝnɑɣɑ Yosuwee ŋmɑwɑ pɛɛ nɑɑnʋwɑ nɑ nɑɑlɛ wei pɑɑ kulɑ pɔɣɔ tɑɑ tɔ. 
Mpʋɣʋlɛ ɩ heelɑ Ɩsɛɣɛlɩ nyǝ́mɑ sɩ: Ye kʋyɑkʋ ŋku mǝ piyɑ pɔɔsɑ-mɛ sɩ pɛɛ ɑnɛ ɑ nyʋɣʋ suwe? 
Ɩlɛ ɩ́ kɑ́ kɛɛsɩ-wɛ sɩ tɩɩ tɛsɑ Yɑɑtɑnɩ kɛ wʋlɑɣɑ kɛ́. 
Pɔpɔtʋ fɛɩ leleŋ, kʋyɑkʋ nɑkʋlǝɣɩ Tɑcɑɑ tɑ Ɩsɔ lɑpɑ nɑ Yɑɑtɑnɩ nyɔɔ nɑ tǝ́ tɛsɩ, ɩsɩɩ ɩ kɑ tɛm lɑpʋ kɛ Sǝsǝncɑɑsɩ teŋku tɑɑ tɔ. 
Tɑcɑɑ lɑpɑ ḿpʋ́ɣʋ́ sɩ ɑtɛ yǝlɑɑ tǝnɑ ɩ́ nyɩ sɩ ɩ wɛnɑ tomɑ. Ɩlɛnɑ tɑɑ nyɑŋnɑ-ɩ tɑm. 
﻿Yosuwee.
5.
Tɛtʋ nti pɑ yɑɑkɩ sɩ Amolii tɔ, tǝ ɑwulɑɑ tǝnɑ mpɑ pɑ wɛnɑ Yɑɑtɑnɩ ilim tǝtʋlɛ tɔɔ tɔ, nɑ Kɑnɑɑŋ ɑwulɑɑ mpɑ pɑ kpǝtǝnɑ Metitelɑnee teŋku tɔ. Pɑ tǝnɑ pɑ kɔmɑ nɑ pɑ́ nɩɩ sɩ Tɑcɑɑ lɑpɑ nɑ pɔɣɔ nyɔɔ nɑ pɑ́ tɛsɩ. Ɩlɛnɑ pɑ ɑpɑlʋtʋ yɔɔlɩ-wɛ, nɑ Ɩsɛɣɛlɩ nyǝ́mɑ tɔm lɑ-wɛɣɛ sɔɣɔntʋ kɛ kɑtɑtǝlɑɣɑ. 
Mpʋɣʋlɛ Tɑcɑɑ tɔmɑ Yosuwee kɛ wɑɑtʋ ɩnɩ ɩ tɑɑ sɩ: Cɑɑ pɛɛ sɛɛsɩ nɑ ń pɛlɩ Ɩsɛɣɛlɩ piitim kʋfɑm pǝnɛ. 
Ntɛnɑ Yosuwee pɛlɩ-wɛɣɛ teitei, ɩsɩɩ Tɑcɑɑ kɑ yɔɣɔtʋɣʋ tɔɣɔ pulɑɣɑ ŋkɑ pɑ yɑɑ sɩ: Pɛlʋɣʋ pulɑɣɑ tɔ kɑ tɔɔ. 
Wɑɑtʋ wei Ɩsɛɣɛlɩ nyǝ́mɑ lɩɩwɑ Icipiti tɔ pɑ pɛlɑ ɑpɑlʋpiyɑ tǝnɑ mpɑ pɑ tɑlɑ yoou pote tɔ. Amɑ pɛlɛ pɑ tǝnɑɣɑ mpʋ pɑ sǝpɑ wʋlɑɣɑ tɛtʋ tɑɑ. Pǝlɛ pǝ wɑɑlɩ pɑ tɑsɑ ɑpɑlʋpiyɑ mpɑɣɑ lʋlʋɣʋ tɔ pɑ tɑ pɛlɩ pɛlɛ. Mpi pǝ tɔɔ Yosuwee pɛlɑ-wɛ tɔɣɔlɛ. 
Mpi tɔ, Ɩsɛɣɛlɩ nyǝ́mɑ kisɑ Ɩsɔ kɛ́ nɩɩnɑʋ kɛ́, ɩlɛnɑ pɑ́ cɔɔ wʋlɑɣɑ tɛtʋ tɑɑ kɛ́ pɩɩsɩ nɩɩlɛ tǝcu, nɑ pɑ tɑɑ ɑpɑlʋpiyɑ mpɑ pɑɑ tɑlɑ yoou pote kɛ pɑ Icipiti lɩɩʋ wɑɑtʋ tɔ pɑ́ sɩ́ pɑ tǝnɑ. Mpʋ ɩnǝɣɩ Tɑcɑɑ kɑ yɔɣɔtǝnɑ tuunɑʋ sɩ pɑ tɑɑ nɔɣɔlʋ kɑɑ keesi tɛtʋ kʋpɑntʋ nti tǝ tɑɑ tɔɣɔnɑɣɑ tɔlɑ yem tǝhɔ tɔ. Tǝnɑɣɑ ɩ kɑ sɩɩwɑ pɑ cɑɑnɑɑ kɛ nɔɣɔ sɩ ɩ kɑ́ hɑ-wɛ. 
Ɩlɛ pɑ piyɑ kɛ Ɩsɔ lɛɛtɑ pɑ lonte. Pǝ tɔɔ kɛ́ Yosuwee pɛlɑ-wɛ. Mpi tɔ, pɑ tɑɑ pɛlɩ-wɛɣɛ mpɑɑʋ tɑɑ. 
Pɑ tɛmɑ pɑ looŋɑ tǝnɑɣɑ pɛlʋɣʋ, ɩlɛnɑ pɑ́ cɑɣɑ pɑ tǝcɑɣɑlɛ, hɑlǝnɑ pǝ́ wɑɑ-wɛ. 
Ntɛnɑ Tɑcɑɑ tɔ Yosuwee sɩ: Sɑŋɑ ntɛ́ mɑ kɛɛlɑ mǝ nyɔɔŋ tɔɔ kɛ́ mǝ Icipiti fɛɛlɛ. Ɩlɛnɑ pɑ́ hɑ tǝnɛ ɩnǝɣɩ hǝtɛ sɩ Kilikɑɑ (Pɑkɛɛlɑɑ). Nɑ pɑ́ yɑɑkɩ-tɛɣɛ ḿpʋ́ɣʋ́ hɑlǝnɑ sɑŋɑ. 
Mpʋɣʋlɛ Ɩsɛɣɛlɩ nyǝ́mɑ sikɑ Kilikɑɑ kɛ timpi tɛtʋ wɛ ɩhǝntɑʋ tɔɣɔ Yeliko kiŋ. Ɩlɛnɑ pɑ́ tɔɣɔ Tɛɛʋ ɑcimɑ kɛ tǝnɑɣɑ ɩsɔtʋ kʋyɛɛŋ nɑɑnʋwɑ nɑ liɣiti wule tɑɑnɑɣɑ. 
Tɛɛʋ ɑcimɑ tɛʋ kʋfemuɣu kɛ pɑ cɑɑlɑ tɛtʋ tɔɣɔnɑɣɑ kɛ tɔɣɔʋ, nɑ potopotonɑɑ mpɑ pɑ tɑɑ kʋkʋsʋm fɛɩ tɔ. Ɩlɛnɑ pɑ́ wɔ tɔɣɔnɑɣɑ pee nɑ pɑ́ sɑlɩ tɔtɔ. 
Kʋyɑŋkuɣu mɑnnɑ yelɑ hotuɣu pɑ tɑ tɑsɑ-ɩ nɑʋ. Pǝ kpɑɣɑʋ wɑɑtʋ ɩnɩ tɔɣɔ Ɩsɛɣɛlɩ nyǝ́mɑ sʋʋ tɛtʋ tɔɣɔnɑɣɑ kɛ tɔɣɔʋ. 
Kʋyɑkʋ nɑkʋlɩ Yosuwee wɛ Yeliko cɔlɔ, nɑ ɩ́ kʋsɩ ɩsɛ, ɩlɛ ɩ nɑ́ ɑpɑlʋ nɔɣɔlʋɣʋlɛ nɑ ɩ niŋ tɑɑ kɛ́ lɑɣɑtɛ. Ḿpʋ́ɣʋ́ ɩ polɑ ɩ kiŋ nɑ ɩ́ pɔɔsɩ-ɩ sɩ: N kɛ́ tɑ́ nyǝŋ yɑɑ tɑ́ kolontu? 
Mpʋɣʋlɛ ɑpɑlʋ ɩnɩ ɩ nɔɣɔ tǝkpɑʋ sɩ: Aɑɩ, mɑ kɛ́ Tɑcɑɑ yoolɑɑ nyʋɣʋ tʋ kɛ́, nɔɔnɔɔ kɛ́ mɑ kɔmɑ. Tǝnɑɣɑlɛ Yosuwee hotɑ ɩ tɛɛ, nɑ ɩ́ sɛɛ-ɩ nɑ ɩ́ pɔɔsɩ-ɩ sɩ: Nɑ wentiɣilɛ n kɔmnɑɑ? 
Kɛlɛnɑ Tɑcɑɑ yoolɑɑ nyʋɣʋ tʋ tɔ Yosuwee sɩ: Wɔɣɔsɩ nyɑ́ ntɑŋkpɑlɑ. Mpi tɔ, timpi tɑɑ n sǝŋɑ mpʋ tɔ, pǝ wɛ kɑtɛ kɛ́. Ɩlɛnɑ Yosuwee lɑ mpʋ. 
﻿Yosuwee.
6.
Yeliko nyǝ́mɑ kɑ tǝkɑ pɑ ɩcɑtɛ kɛ́ nɑ pɑ́ kɑlǝsɩ Ɩsɛɣɛlɩ nyǝ́mɑ tɔɔ. Nɔɣɔlʋ ɩɩ sʋʋkɩ, pǝ́cɔ́ nɔɣɔlʋ ɩɩ lɩɩkɩ. 
Ḿpʋ́ɣʋ́ Tɑcɑɑ heelɑ Yosuwee sɩ: Mɑ tʋɣɩ ɩcɑtɛ tǝnɛ tǝ wulɑʋ nɑ tǝ yoolɑɑ ɑpɑlɑɑ tǝnɑɣɑ nyɑ́ niŋ tɑɑ. 
Mpʋ tɔ, yoolɑɑ mɛ, ɩ́ tɔ nɑ ɩ́ cɔɔnɑ ɩcɑtɛ ntɛɣɛ tɔm kʋlʋm. Ɩlɛnɑ ɩ́ lɑkɩ ḿpʋ́ɣʋ́ pɑɑ kʋyɑkʋ ŋku. Hɑlǝnɑ kʋyɛɛŋ nɑɑtoso tǝcu. 
Kɔtǝlɑɑ nɑɑtosompɔɣɔlɑɣɑ kɑ́ tɛɛ Ɩsɔ ɑtɑkɑɑ sǝɣǝllɑɑ nɔɣɔ tɔɔ. Nɑ pɑɑ wei nɑ ɩ tutuɣu. Pǝ tɑkɩ kʋyɑkʋ nɑɑtosompɔɣɔlɑɣɑ nyǝŋkʋ wule, ɩlɛnɑ ɩ́ cɔɔ ɩcɑtɛ kɛ tɔm nɑɑtosompɔɣɔlɑɣɑ. Nɑ kɔtǝlɑɑ nɑ́ɑ́ tɔŋnɑ pɑ tutuuŋ hʋlʋɣʋ. 
Pǝ́ kɔmɑ nɑ ɩ́ nɩɩ tutuuŋ wiiwɑ nɑ ɩ́ cuɣusi, ɩlɛ yǝlɑɑ tǝnɑ kpɛntɩ nɑ pɑ́ yɑɣɑ ɑpɑlʋkɑkiisɑsɩ nɑ ɩcɑtɛ koluŋɑ ti. Ɩlɛnɑ pɑɑ Ɩsɛɣɛlɩ tʋ wei ɩ́ tii pɑ tɔɔ kɛ́ kpɑkpɑɑ. 
Mpʋɣʋlɛ Yosuwee kotɑ kɔtǝlɑɑ nɑ ɩ́ heeli-wɛ sɩ: Ɩ́ kpɑɣɑ Ɩsɔ ɑtɑkɑɑ nɑ mǝ tɑɑ yǝlɑɑ nɑɑtosompɔɣɔlɑɣɑ nɑ́ɑ́ tɔkɩ pɑɑ wei nɑ ɩ tutuɣu nɑ ɩ́ tɛɛ nɔɣɔ. 
Ɩlɛnɑ Yosuwee heeli sɑmɑɑ sɩ: Ɩ́ tɔ nɑ ɩ́ cɔɔ ɩcɑtɛ. Nɑ yoou wontu tɔkǝlɑɑ kɛ Ɩsɔ ɑtɑkɑɑ nɔɣɔ tɔɔ. 
Yosuwee tɛmɑ yǝlɑɑ kɛ ḿpʋ́ɣʋ́ heeluɣu, ɩlɛnɑ kɔtǝlɑɑ nɑɑtosompɔɣɔlɑɣɑ ɩnɩ ɩ́ nɑɑlɩ tɔntɛ, nɑ pɑ́ hʋlǝɣɩ pɑ tutuuŋ. Nɑ Ɩsɔ ɑtɑkɑɑ kɛ́ pɑ wɑɑlɩ. 
Ɩlɛnɑ yoou wontu tɔkǝlɑɑ kɛ tutuuŋ hʋllɑɑ nɔɣɔ tɔɔ. Nɑ wɑɑlɩ nyǝ́mɑ tǝŋǝɣɩ Ɩsɔ ɑtɑkɑɑ nɑ pǝ́ hɑŋɑ mpʋ. 
Ɩlɛnɑ Yosuwee heeli sɑmɑɑ sɩ: Ɩ́ tɑɑ kiisi, pǝ́cɔ́ mǝ tɑɑ nɔɣɔlʋ nɔɣɔ tɑɑ ɩ́ tɑɑ lɩɩ pɑɑ fǝŋ mɑɣɑmɑɣɑ. Hɑlǝnɑ kʋyɑŋku mɑɑ heeli-mɛ sɩ ɩ́ kiisi tɔ. 
Mǝ nɑ Ɩsɔ ɑtɑkɑɑ ɩ kɑ́ cɔɔ ɩcɑtɛ kɛ tɔm kʋlʋm. Ɩlɛnɑ ɩ́ mǝlɩ tesikile nɑ ɩ́ hǝntɩ. 
﻿ƖSƐƔƐLƖ PAASƎNLAA TƆM TAKƎLAƔA.
1.
Yosuwee sǝm wɑɑlɩ kɛ́ Ɩsɛɣɛlɩ nyǝ́mɑ pɔɔsɑ Tɑcɑɑ sɩ pɑ nyǝŋ pɑ kpekɑ tɑɑ nte tɩɩ yoonnɑ Kɑnɑɑŋ nyǝ́mɑ kɛ kɑncɑɑlɑɣɑ tɔ. 
Ntɛnɑ Tɑcɑɑ sɩ: Yutɑ nyǝntɛ kɛ́. Mpi tɔ, pɛlɛ pɑ niŋ tɑɑ kɛ́ mɑ tʋ tɛtʋ. 
Mpʋɣʋlɛ Yutɑ kpekǝle nyǝ́mɑ tɔmɑ Simiyɔŋ kpekǝle nyǝ́mɑ sɩ: Ɩ́ kɔɔ nɑ ɩ́ sǝnɑ-tʋ nɑ tǝ́ yoonɑ Kɑnɑɑŋ nyǝ́mɑ nɑ tǝ́ lɛɛkɩ tɛtʋ nti Tɑcɑɑ kɑ́ hɑ-tʋ tɔ. Ye tǝ tɛmɑ tǝnɑ, ɩlɛ tɑ́ɑ́ kɔɔ nɑ tǝ́ sǝnɑ-mɛ nɑ tǝ́ lɛɛkɩ mǝ nyǝntʋ. Mpʋɣʋlɛ Simiyɔŋ nyǝ́mɑ polɑɑ nɑ pɑ́ sɔɔsɩ Yutɑ nyǝ́mɑ tɔɔ, 
nɑ pɑ́ tɛɛ yoou. Ɩlɛnɑ Tɑcɑɑ tʋ Kɑnɑɑŋ nyǝ́mɑ nɑ Peliisi nyǝ́mɑ kɛ pɑ niŋ tɑɑ, nɑ pɑ́ kʋ́ yǝlɑɑ iyisi nɑɑnʋwɑ (10000) kɛ́ Peseke ɩcɑtɛ tɑɑ. 
Ḿpʋ́ɣʋ́ pɑ mɑɣɑnɑ wulɑʋ Atoni-Peseke kɛ Peseke ɩcɑtɛ tɑɑ, nɑ pɑ́ yoonɑ-ɩ. Ɩsǝnɑ pɑ kǝlǝnɑ Kɑnɑɑŋ nyǝ́mɑ nɑ Peliisi nyǝ́mɑ tɔɣɔlɛ. 
Ɩlɛnɑ wulɑʋ se nɑ pɑ́ tɔɣɔnɩ-ɩ nɑ pɑ́ kpɑ-ɩ nɑ pɑ́ sɛtɩ ɩ ɑpɑlʋmpee nɑ ɩ ɑpɑlʋnɔmpee. 
Mpʋɣʋlɛ wulɑʋ ɩnɩ ɩ tɔmɑ sɩ: Mɑ mɑɣɑmɑɣɑ mɑɑ sɛtɑ yǝlɑɑ nɩɩtoso nɑ nɑɑnʋwɑ ɑpɑlʋmpee nɑ pɑ ɑpɑlʋnɔmpee kɛ ḿpʋ́ɣʋ́, nɑ mɑ́ tɔkɩ nɑ cǝɣǝlɑsɩ hotiɣi nɑ pɑ́ cɑlǝsǝɣɩ. Mpi mɑɑ lɑpɑ tɔɣɔ pǝ fɛlǝɣɩ-m. Ɩlɛnɑ pɑ́ ponɑ Atoni-Peseke kɛ Yosɑlɛm nɑ ɩ́ cɑŋ nɑ ɩ́ sɩ tǝnɑ. 
Ḿpʋ́ɣʋ́ Yutɑ nyǝ́mɑ yoonɑ Yosɑlɛm nyǝ́mɑ, nɑ pɑ́ kʋ-wɛ nɑ pɑ́ sɔ ɩcɑtɛ kɛ kɔkɔ nɑ pɑ́ lɛɛkɩ-tɛ. 
Pǝ wɑɑlɩ kɛ́ pɑ polɑɑ nɑ pɑ́ yoonɑ Kɑnɑɑŋ nyǝ́mɑ mpɑ pɑɑ wɛ pulɑsɩ tɑɑ, nɑ ilim mpǝtǝŋ tɔɔ kɛ́ tɛtɛkǝlɛ tɑɑ tɔ. 
Ɩlɛnɑ pɑ́ polo nɑ pɑ́ yoonɑ Kɑnɑɑŋ nyǝ́mɑ mpɑ pɑ wɛ Hepǝlɔŋ timpi pɑ yɑɑkɑɣɑ sɩ Alɑpɑ tɛ tɔ. Nɑ pɑ́ kʋ Sesɑyi nyǝ́mɑ, nɑ Ahimɑŋ nyǝ́mɑ, nɑ Tɑlǝmɑyi nyǝ́mɑ. 
Pɑ tɛmɑ tǝnɑ, ɩlɛnɑ pɑ́ polo pɑ́ yoonɑ Tepii timpi pɑ yɑɑkɑɣɑ sɩ Kiliyɑtɩ-Sefɛɛ tɔ pǝ nyǝ́mɑ. 
Ḿpʋ́ɣʋ́ Kɑlɛpʋ tɔmɑ sɩ: Ye wei ɩ yoonɑ Kiliyɑtɩ-Sefɛɛ nyǝ́mɑ nɑ ɩ́ kǝlɩ-wɛ mɑɑ hɑ-ɩ mɑ pɛɛlɔ Akǝsɑ nɑ ɩ́ lɑ ɑlʋ. 
Tǝnɑɣɑlɛ Kɑlɛpʋ neu tǝnʋɣʋ nyǝŋ Kenɑsɩ pǝyɑlʋ wei pɑ yɑɑ sɩ Otiniyɛɛ tɔ, ɩ yoonɑ ɩcɑtɛ ntɛ́ tǝ nyǝ́mɑ nɑ Kɑlɛpʋ hɑ-ɩ ɩ pɛɛlɔ Akǝsɑ nɑ ɩ́ lɑ ɑlʋ. 
Akǝsɑ sɑɑwɑ, ɩlɛnɑ ɩ́ tɔ ɩ pɑɑlʋ sɩ: Mɑɑ sǝlǝmɩ mɑ cɑɑ kɛ tɛtʋ nɑtǝlɩ. Alʋ ɩnɩ ɩ tiinɑ ɩ kpɑŋɑɣɑ tɔɔ, ɩlɛnɑ ɩ cɑɑ pɔɔsɩ-ɩ sɩ: Alɑɑfǝyɑ kɛlɛ? 
Mpʋɣʋlɛ ɑlʋ nɔɣɔ tǝkpɑʋ sɩ: Hɑɩ, lɑ-m kʋpɑntʋ nɑ ń hɑ-m hilɑ. Mpi tɔ, tɛtʋ nti n hɑ-m ḿpʋ́ɣʋ́ ilim mpǝtǝŋ tɔɔ tɔ tǝ fɛɩ lʋm. Ɩlɛnɑ ɩ cɑɑ Kɑlɛpʋ nɑ́ɑ́ hɑ-ɩ hilɑ wenɑ ɑ wɛ pǝ tɛɛ tɔ, nɑ ɩsɔtɑɑ nyǝnɑ. 
Ḿpʋ́ɣʋ́ Moisi yǝtɩ lʋlʋɣʋ nyǝ́mɑ Keni nyǝ́mɑ nɑ Yutɑ nyǝ́mɑ pɑ lɩɩwɑ Yeliko, nɑ pɑ́ polo pɑ́ cɑɣɑ Yutɑ Alɑɑtɩ ilim mpǝtǝŋ tɔɔ kɛ́ wʋlɑɣɑ tɛtʋ tɑɑ kɛ́ Amɑleke nyǝ́mɑ tɛtʋ tɑɑ. 
Mpʋɣʋlɛ Yutɑ nyǝ́mɑ, nɑ Simiyɔŋ nyǝ́mɑ pɑ polɑɑ nɑ pɑ́ yoonɑ Kɑnɑɑŋ nyǝ́mɑ mpɑ pɑ wɛ Sefɑtɩ tɔ nɑ pɑ́ tɔɣɔ pɑ tɛtʋ, nɑ pɑ́ yɔkɩ ɩcɑtɛ tǝnɑŋnɑŋ. Nɑ pɑ́ hɑ-tɛ sɩ Hoomɑ. Ncɑɑlɛ kɛ pɑ yɑɑ mpʋ nɑ pɑ tɛ tɑɑ. 
Pǝlɛ pǝ wɑɑlɩ kɛ́ Yutɑ nyǝ́mɑ mpɛ pɑ tɑsɑ Kɑsɑ, nɑ Asǝkɑlɔŋ, nɑ Ɩkoloŋ ɑcɑlɛɛ kɛ lɛɛkʋɣʋ, nɑ pɑ́ kpɛnnɑ wenɑ ɑ cɔɔnɑ-yɛ tɔ. 
Tɑcɑɑ kɑ wɛ pɑ wɑɑlɩ kɛ́ hɑlǝnɑ pɑ́ lɛɛkɩ pulɑsɩ tɛtʋ tǝnɑ. Amɑ tɛtʋ ɩhǝntɑʋ tɑɑ nyǝ́mɑ kɛ pɑ tɑ pǝsɩ. Mpi tɔ, pɛlɛ pɑɑ wɛnɑ yoou kɛɛkɛnɑɑ nyǝɣǝtʋ nyǝ́mɑ kɛ́. 
Ɩlɛnɑ pɑ́ hɑ Kɑlɛpʋ kɛ Hepǝlɔŋ ɩcɑtɛ, ɩsɩɩ Moisi kɑ yɔɣɔtʋɣʋ tɔ. Mpi tɔ, ɩnɩ ɩ tɔɣɔnnɑ Anɑkɩ lʋlʋŋ nyǝ́mɑ tooso wei ɩ kɑ wɛ tǝnɑ tɔ. 
Pɛncɑmɛɛ nyǝ́mɑ tɑ pǝsɩ nɑ pɑ́ tɔɣɔnɩ Yepusi nyǝ́mɑ mpɑ pɑɑ wɛ Yosɑlɛm tɔ, pɑ́ nɑ-wɛ pɑ wɛnnɑ mpʋ. 
Ḿpʋ́ɣʋ́ Ɩfǝlɑyim kpekǝle nɑ Mɑnɑsee nyǝntɛ pɑ polɑɑ nɑ pɑ́ yoonɑ Petɛɛlɩ timpi pɑ yɑɑkɑɣɑ Lusi tɔ, nɑ Tɑcɑɑ sǝnɑ-wɛ. Feŋlɑɑ kɛ pɑɑ cɑɑlǝnɑ tiluɣu kɛ Petɛɛlɩ tɑɑ. 
Pɛlɛ pɑ tɑlɑɑ nɑ pɑ́ sulinɑ ɑpɑlʋ nɔɣɔlʋ, ɩlɛnɑ pɑ́ tɔmɩ-ɩ sɩ: Hʋlɩ-tʋɣʋ timpi tɔɔ ɩcɑtɛ koloosi topilinɑɑ tɔ, tɩɩ nyɩ nyɑ́ tɔɔ. 
Ḿpʋ́ɣʋ́ ɑpɑlʋ ɩnɩ ɩ hʋlɑ-wɛɣɛ tǝsʋʋlɛ. Ɩlɛnɑ pɑ́ sʋʋ nɑ pɑ́ kʋ́ ɩcɑtɛ yǝlɑɑ tǝnɑ. Amɑ pɑ yelɑ ɑpɑlʋ ɩnɩ nɑ ɩ tǝyɑɣɑ nyǝ́mɑ tǝnɑ. 
Pǝ wɑɑlɩ kɛ́ ɑpɑlʋ ɩnɩ ɩ polɑ Hiti nyǝ́mɑ tɛtʋ tɑɑ, nɑ ɩ́ ŋmɑ́ ɩcɑtɛ nɑ ɩ́ yɑɑ-tɛ sɩ Lusi, nɑ pɑ́ yɑɑkɩ-tɛɣɛ ḿpʋ́ɣʋ́ hɑlǝnɑ sɑŋɑ. 
Mɑnɑsee nyǝ́mɑ nɑ́ tɑ́ pǝsɩ nɑ pɑ́ tɔɣɔnɩ Pɛtɩ-Seyɑŋ nyǝ́mɑ, nɑ Tɑɑnɑkɩ nyǝ́mɑ, nɑ Tɔɔɔ nyǝ́mɑ, nɑ Ɩpeleyɑm nyǝ́mɑ, nɑ Mekito nyǝ́mɑ, nɑ pǝ ɑcɑlɛɛ wenɑ ɑ cɔɔnɑ-yɛ tɔ. Kɑnɑɑŋ nyǝ́mɑ kɑ wɛ tǝnɑɣɑ tɑm kɛ́. 
Pɑɑ nɑ wɑɑtʋ wei Ɩsɛɣɛlɩ nyǝ́mɑ kɔmɑ nɑ pɑ́ yoo toŋ kɛ teu tɔ pɑ tɑ pǝsɩ nɑ pɑ́ lɛɛkɩ pɑ koloosi ɑcɑlɛɛ. Ye pǝ tɑɣɑ sǝkpenɑ pɑɑsi. 
Ɩfǝlɑyim nyǝ́mɑ nɑ́ tɑ́ pǝsɩ nɑ pɑ́ tɔɣɔnɩ Kɑnɑɑŋ nyǝ́mɑ mpɑ pɑ wɛ Kesɛɛ tɔ, pɑ nɑ-wɛ pɑ wɛnnɑ. 
Sɑpulɔŋ nyǝ́mɑ nɑ́ tɑ́ pǝsɩ nɑ pɑ́ tɔɣɔnɩ Kɑnɑɑŋ nyǝ́mɑ mpɑ pɑ wɛ Kitǝlɔŋ nɑ Nɑhɑlɑlɩ tɔ. Amɑ tǝmɑ kɛ́ pɑ tʋ-wɛ nɑ pɑ́ nɑ-wɛ pɑ wɛ mpʋ. 
Asɛɛ nyǝ́mɑ nɑ́ tɑ́ pǝsɩ nɑ pɑ́ tɔɣɔnɩ Ako nyǝ́mɑ, nɑ Sitɔŋ nyǝ́mɑ, nɑ Alɑpʋ nyǝ́mɑ, nɑ Akǝsipɩ nyǝ́mɑ, nɑ Helǝpɑ nyǝ́mɑ, nɑ Afikɩ nyǝ́mɑ, nɑ Lehopɩ nyǝ́mɑ. 
Pǝ tɔɔ kɛ́ pɑ́ nɑ Kɑnɑɑŋ nyǝ́mɑ pɑ cɑɣɑ pɛlɛ pɑ tɛtʋ tɑɑ. 
Nɛfǝtɑli nyǝ́mɑ tɑ pǝsɩ nɑ pɑ́ tɔɣɔnɩ Kɑnɑɑŋ nyǝ́mɑ mpɑ pɑ wɛ Pɛtɩ-Sɛmɛsɩ nɑ Pɛtɩ-Anɑtɩ tɔ. Amɑ tǝmɑ kɛ pɑ tʋ-wɛ nɑ pɑ́ nɑ-wɛ pɑ́ wɛɛ. 
Ḿpʋ́ɣʋ́ Amolii nyǝ́mɑ tɔɣɔnɑ Tɑŋ nyǝ́mɑ, nɑ pɑ́ kpɑ pulɑsɩ tɑɑ. Pɑ tɑ yele-wɛ nɑ pɑ́ cɑɣɑ tɛtʋ ɩhǝntɑʋ tɑɑ. 
Ɩlɛnɑ Amolii nyǝ́mɑ sɑɑlɩ Hɑɑ-Hɛlɛsɩ pʋɣʋ tɑɑ nɑ Ayɑlɔŋ nɑ Sɑɑlǝpim. Amɑ wɑɑlɩ wɑɑlɩ kɛ́ Ɩfǝlɑyim nyǝ́mɑ, nɑ Mɑnɑsee nyǝ́mɑ ŋmɑkǝlɑ-wɛ nɑ pɑ́ tʋ-wɛɣɛ tǝmɑ. 
Ɩtɔm nyǝ́mɑ tɛtʋ toŋɑ fɑɣɑnɑ Pǝcɛsɩ tontoŋle tɔɔ kɛ́ Selɑ nɑ ilim tǝlɩɩlɛ tɔɔ. 
﻿Pɑɑsǝnlɑɑ.
2.
Ḿpʋ́ɣʋ́ kʋyɑkʋ nɑkʋlɩ Tɑcɑɑ ɩsɔtɑɑ tillu lɩɩnɑ Kilikɑɑ, nɑ ɩ́ polo timpi pɑ yɑɑ sɩ Pokim tɔ. Nɑ ɩ́ tɔ́ Ɩsɛɣɛlɩ nyǝ́mɑ sɩ: Mɑ lǝsɑ-mɛɣɛ Icipiti nɑ mɑ́ ponɑ-mɛɣɛ tɛtʋ nti tǝ tɑɑ mɑɑ heelɑ mǝ cɑɑnɑɑ nɑ tuunɑʋ sɩ mɑɑ hɑ-mɛ tɔ. Hɑlɩ mɑ́ yɔɣɔtɩ nɑ mɑ́ sɩɩ sɩ mɑ kɑɑ yɔkɩ mɑ́ nɑ mɛ tɑ nɔɣɔ pɛɛlʋɣʋ. 
Nɑ mɑ heelɑ-mɛ sɩ mǝ nɑ tɛtʋ tǝnɛ tǝ nyǝ́mɑ ɩ́ tɑɑ pɛɛlɩ nɔɣɔ nɑkǝlɩ. Pǝ wɛɛ kɛ́ sɩ ɩ́ yɔkɩ pɑ tɩɩŋ. Pɑɑ nɑ mpʋ tɔ, ɩ́ tɑ́ nɩɩ mɑ tɔm. Ɩlɛ pepe tɔɔ kɛ́ ɩ́ lɑpɑ mpʋ? 
Pǝ mɑɣɑmɑɣɑ pǝ tɔɔ kɛ́ mɑ heeliɣi-mɛ tǝfoo sɩ mɑ kɑɑ tɔɣɔnǝɣɩ tɛtʋ tǝnɛ tǝ yǝlɑɑ nɑ mɩɩ tǝŋǝɣɩ. Amɑ mǝ nɑ-wɛ ɩ́ kɑ́ wɛɛnɑ mpʋ, nɑ pɑ tɩɩŋ pǝsɩ-mɛɣɛ kɑtɔsɩ. 
Wɑɑtʋ wei Tɑcɑɑ ɩsɔtɑɑ tillu tɛmɑ tɔm ntǝɣɩ yɔɣɔtʋɣʋ, ɩlɛnɑ Ɩsɛɣɛlɩ nyǝ́mɑ tʋlɩ nɔɔsɩ nɑ pɑ́ wiiki. 
Pǝ tɔɔ kɛ́ pɑ hɑ lonte ntɛɣɛ hǝtɛ sɩ Pokim. Wiilɑɑ tɛɣɛ pɑ yɑɑ mpʋ nɑ pɑ tɛ tɑɑ. Ḿpʋ́ɣʋ́ pɑ lɑpɑ Tɑcɑɑ kɛ kɔtɑsɩ. 
Wɑɑtʋ wei Yosuwee tɑɑ sǝtɑ tɔ, ḿpʋ́ɣʋ́ ɩ yelɑ Ɩsɛɣɛlɩ nyǝ́mɑ kɛ Sikɛm, ɩlɛnɑ pɑɑ wei ɩ́ mǝlɩ ɩ tɛtʋ nti ɩ hikɑɑ tɔ tǝ tɑɑ. 
Ɩsɛɣɛlɩ nyǝ́mɑ lɑpɑ Tɑcɑɑ tǝmlɛ kɛ́, hɑlǝnɑ Yosuwee sǝm. Nɑ pɑ́ sɛɛsɩ ɩsǝlɛ kɛ mpʋ, nɑ nyʋɣʋ nyǝ́mɑ mpɑ pɑ nɑnɑ pɑ ɩsǝpǝle kɛ tǝmɑ sɔsɔɔnɑ wenɑ Tɑcɑɑ lɑpɑ-wɛ tɔ, pɛlɛ pɑ polo pɑ sɩ tɔtɔ. 
Tɑcɑɑ tǝmlɛ tʋ Yosuwee pɩɩsɩ yoosɑ nɩɩnʋwɑ nɑ nɑɑnʋwɑ (110) ɩlɛnɑ ɩ́ sɩ́. 
Ɩlɛnɑ pɑ́ pimi-ɩ tɛtʋ nti pɑ hɑ-ɩ tɔ, tǝ tɑɑ kɛ́ Timnɑtɩ-Helɛsɩ kɛ Ɩfǝlɑyim pulɑsɩ tɑɑ kɛ́ Kɑɑsɩ pʋɣʋ tɑɑ kɛ́ ilim ntɔɣɔŋ tɔɔ. 
Ḿpʋ́ɣʋ́ Yosuwee pɔɔlɛ nyǝ́mɑ tǝnɑ sǝpɑ tɔtɔ. Amɑ kʋfɑlɑŋ yǝlɑɑ nɑ́ tɑ́ɑ́ cɛkǝnɑ Tɑcɑɑ, nɑ tǝmɑ sɔsɔɔnɑ wenɑ ɩ kɑ lɑpɑ Ɩsɛɣɛlɩ nyǝ́mɑ tɔ. 
Ḿpʋ́ɣʋ́ Ɩsɛɣɛlɩ nyǝ́mɑ lɑpɑ mpi pǝ tɑ mɑɣɑ Tɑcɑɑ tɔ. Pɑ lɑɑkɑɣɑ tɩɩŋ wei pɑ yɑɑ sɩ Pɑɑlǝnɑɑ tɔɣɔ. 
Pɑ lɔwɑ pɑ cɑɑnɑɑ Ɩsɔ Tɑcɑɑ wei ɩ lǝsɑ-wɛɣɛ Icipiti tɔ. Ɩlɛnɑ pɑ lɑɑkɑlɩ mǝlɩ piitimnɑɑ mpɑ pɑ hɛkʋ pɑ wɛ mpʋ tɔ pɑ tɩɩŋ tɔɔ, nɑ pɑ́ luŋiɣi-ɩ. Tǝnɑɣɑ pɑ kʋsǝnɑ Tɑcɑɑ pɑ́ɑ́nɑ́. 
Pɑ lɔ-ɩ kɛ́ nɑ pɑ́ lɑɑkɩ tɩɩŋ ɑpɑlʋ nyǝŋ wei pɑ yɑɑkɩ sɩ Pɑɑlǝnɑɑ tɔ, nɑ ɑlʋ nyǝŋ wei pɑ yɑɑ sɩ Asǝtɑtǝnɑɑ tɔ. 
Ḿpʋ́ɣʋ́ Tɑcɑɑ tɑɑ huunɑ Ɩsɛɣɛlɩ nyǝ́mɑ, nɑ ɩ́ yele-wɛ nɑ lɛɛkǝlɑɑ lɛɛkɩ pɑ nyǝm tǝnɑ. Nɑ ɩ́ tʋ-wɛɣɛ pɑ kolontunɑɑ niŋ tɑɑ nɑ pɑ́ kǝlɩ-wɛ. 
Pɑɑ wɑɑtʋ wei kɛ́ pɑ sulɑ yoou Tɑcɑɑ yeki kɛ́ nɑ pɛlɛ pɑ́ tɔɣɔnɩ-wɛ. Ɩsɩɩ ɩ kɑ tɛm-wɛɣɛ heeluɣu nɑ tuunɑʋ tɔ. Tǝnɑɣɑlɛ pɑ lɑŋɑ wɑkǝlɑɑ tǝtɔɣɔtɔɣɔ. 
Kɛnɑ Tɑcɑɑ nɑ́ɑ́ kpɑɑkɩ pɑ tɑɑ kɛ́ pɑɑsǝnlɑɑ sɩ pɛlɛ pɑ́ wɑɑsɩ-wɛɣɛ lɛɛkǝlɑɑ mpɛ pɑ niŋ tɑɑ. 
Amɑ Ɩsɛɣɛlɩ nyǝ́mɑ kisɑ pɛlɛɣɛ nɩɩnɑʋ nɑ pɑ́ lɑɑkɩ tɩɩŋ nɑ pɑ́ luŋiɣi-ɩ. Tǝnɑɣɑ pɑ yelinɑ pɑ cɑɑnɑɑ mpɑ pɑ tǝŋɑɣɑ Ɩsɔ kʋsǝsɩɩtʋ tɔ pɑ mpɑɑʋ kɛ lɔŋ, nɑ pɑ́ kisi-wɛɣɛ kɛɛnɑʋ. 
Pɑɑ wɑɑtʋ wei kɛ́ Tɑcɑɑ kpɑ-wɛɣɛ pɑɑsǝnlʋ, ɩ wɛ pʋntʋ ɩnɩ ɩ wɑɑlɩ kɛ́ nɑ ɩ́ yɑkɩ-wɛɣɛ pɑ kolontunɑɑ niŋ tɑɑ, hɑlǝnɑ ɩ sǝm. Pɔpɔtʋ fɛɩ leleŋ, ye pǝ kɔmɑ nɑ pɑ ŋmɑkǝllɑɑ nyǝŋsǝɣɩ pɑ ɩsɛ nɑ pɑ́ sɑlǝmǝɣɩ, pɑ pǝtɔɔtǝlɛ kpɑɑkɩ Tɑcɑɑ kɛ́. 
Amɑ pǝ kɔŋ nɑ pɑɑsǝnlʋ sɩ, ɩlɛnɑ pɑ́ tɑɣɑnɩ ɩsɑɣɑtʋ tɑɑ kɛ́ mǝlʋɣʋ, nɑ pǝ́ kǝlɩ pɑ cɑɑnɑɑ. Nɑ pɑ́ lɑɑkɩ tɩɩŋ nɑ pɑ luŋiɣi-ɩ. Nɑ pɑ́ tɔkɑ tɑm kɛ́ pɑ kɑŋkɑntɛ, nɑ pɑ yɑɑsi ɩsɑɣɑʋ. 
Ḿpʋ́ɣʋ́ kʋyɑkʋ nɑkʋlɩ Tɑcɑɑ tɑɑ huunɑ Ɩsɛɣɛlɩ nyǝ́mɑ nɑ ɩ́ tɔ́ sɩ: Yǝlɑɑ pɑnɛ pɑ yɔkɑ mɑ nɔɣɔ ŋkɑ mɑ nɑ pɑ cɑɑnɑɑ tɩɩ pɛɛlɑɑ tɔ, nɑ pɑ́ kisi-m nɩɩnɑʋ. 
Mpʋ tɔ, mɑ kɑɑ tɔɣɔnɩ piitimnɑɑ mpɑ Yosuwee tɑɑ tɛ́ tɔɣɔnʋɣʋ nɑ pǝ́cɔ́ ɩ́ sǝkɩ tɔ, pɑ tɑɑ kʋlʋm. 
Piitimnɑɑ mpɛɣɛ mɑɑ nɑnɑ Ɩsɛɣɛlɩ nyǝ́mɑ wɑɑlɩ sɩ pɑɑ nɩɩnɑ-m nɑ pɑ́ tǝŋ mɑ luɣu nyǝntʋ ɩsɩɩ pɑ cɑɑnɑɑ lɑpʋ tɔ yɑɑ ɩsǝnɑ. 
Ḿpʋ́ɣʋ́ Tɑcɑɑ yelɑ piitimnɑɑ mpɑ ɩ tɑɑ tʋ Yosuwee niŋ tɑɑ sɩ ɩ́ tɔɣɔnɩ tɔ nɑ pɑ́ hɛɛsɩ. Ɩ tɑ hulinɑ pɑ tɔɣɔnʋɣʋ. 
﻿Pɑɑsǝnlɑɑ.
3.
Ḿpʋ́ɣʋ́ Tɑcɑɑ yelɑ piitimnɑɑ mpɛɣɛ tɔɣɔnʋɣʋ sɩ ɩ mɑɣɑsǝɣǝnɑ Ɩsɛɣɛlɩ nyǝ́mɑ mpɑ pɑ tɑɑ nyɩ pɑ́ nɑ Kɑnɑɑŋ nyǝ́mɑ pɑ yooŋ tǝnɑ tɔ. 
Tɑcɑɑ cɑɑkɑɣɑ kɛ́ sɩ mpɑ ɩnɩ pɑ tɑɑ nyɩ yoou kɛ mpʋ tɔ, pɑ́ nyɩ-kʋ. 
Piitimnɑɑ mpɑ pɩɩ kɑɑsɑ tɔɣɔnʋɣʋ tɔɣɔlɛ Filiisi nyǝ́mɑ ɑcɑlɛɛ kɑkpɑsɩ, nɑ Kɑnɑɑŋ nyǝ́mɑ tǝnɑ, nɑ Sitɔŋ nyǝ́mɑ, nɑ Hifi nyǝ́mɑ mpɑ pɑ wɛ Lipɑŋ pʋɣʋ tɑɑ kɛ́ pǝ kpɑɣɑʋ Pɑɑlɩ-Hɛɛmɔŋ pʋɣʋ nɑ pǝ́ polo Lepo-Hɑmɑtɩ tɔ. 
Mpɛ ɩnǝɣɩ Tɑcɑɑ cɑɑkɑɣɑ sɩ ɩ nɑɑkǝnɑ Ɩsɛɣɛlɩ nyǝ́mɑ wɑɑlɩ sɩ pɑɑ tɔkɩ kʋsǝsɩɩtʋ nti ɩ kɑ yelɑɑ nɑ Moisi tʋ pɑ cɑɑnɑɑ tɔ yɑɑ pɑ kɑɑ tɔkɩ. 
Mpʋ pǝ yelinɑ nɑ Ɩsɛɣɛlɩ nyǝ́mɑ wɛ Kɑnɑɑŋ nyǝ́mɑ nɑ Hiti nyǝ́mɑ nɑ Amolii nyǝ́mɑ nɑ Peliisi nyǝ́mɑ nɑ Hifi nyǝ́mɑ nɑ Yepusi nyǝ́mɑ pɑ hɛkʋ. 
Pɛlɛ pɑ hɑɑkɑɣɑnɑ-wɛɣɛ pɑ pɛɛlɑɑ nɑ pɑ́ lɑkɩ ɑlɑɑ, nɑ mpɛ pɑ́ hɑɑkɩ pɛlɛɣɛ pɑ nyǝ́mɑ, nɑ pɑ́ lɑɑkɩ pɑ tɩɩŋ. 
Ḿpʋ́ɣʋ́ Ɩsɛɣɛlɩ nyǝ́mɑ lɑpɑ mpi pǝ tɑ mɑɣɑ Tɑcɑɑ tɔ. Pɑ kisɑ Ɩsɔ kɛ́ sɛɛʋ nɑ pɑ́ lɑɑkɩ tɩɩŋ wei pɑ yɑɑkɩ sɩ Pɑɑlǝnɑɑ nɑ Aselɑnɑɑ tɔ. 
Mpʋɣʋlɛ Tɑcɑɑ tɑɑ huunɑ-wɛ nɑ ɩ́ tʋ-wɛɣɛ Mesopotɑmi wulɑʋ Kusɑŋ-Lisɑtɑyim niŋ tɑɑ. Nɑ ɩ́lɛ́ ɩ ŋmɑkǝlɩ-wɛɣɛ pɩɩsɩ pǝlefɛɩ tǝcu. 
Kɛlɛnɑ pɑ́ wiinɑ Tɑcɑɑ sɩ ɩ́ yɑ-wɛ. Ɩlɛnɑ ɩ́lɛ́ ɩ lǝsɩ Kɑlɛpʋ neu tǝnʋɣʋ nyǝŋ Kenɑsɩ pǝyɑlʋ Otiniyɛɛ sɩ ɩ́ wɑɑsɩ-wɛ. 
Ḿpʋ́ɣʋ́ Tɑcɑɑ Feesuɣu tii ɩ tɔɔ, nɑ ɩ́ polo ɩ́ yoonɑ wulɑʋ Kusɑŋ-Lisɑtɑyim nɑ ɩ́ kǝlɩ-ɩ. 
Ɩlɛnɑ Ɩsɛɣɛlɩ nyǝ́mɑ hɛɛsɩ pɩɩsɩ nɩɩlɛ tǝcu. Pǝ wɑɑlɩ kɛ́ Otiniyɛɛ sǝpɑ. 
Ḿpʋ́ɣʋ́ Ɩsɛɣɛlɩ nyǝ́mɑ tɑsɑ lɑpʋ kɛ mpi pǝ tɑ mɑɣɑ Tɑcɑɑ tɔ. Ntɛnɑ ɩ́lɛ́ ɩ yele nɑ Mowɑpʋ wulɑʋ Ɩkoloŋ kʋlɩ pɑ tɔɔ. 
Ɩ polɑɑ kɛ́ nɑ ɩ́ sɔɔsɩ Amoni nyǝ́mɑ nɑ Amɑleke nyǝ́mɑ pɑ tɔɔ, nɑ pɑ́ yoonɑ-wɛ nɑ pɑ́ lɛɛkɩ Yeliko ɩcɑtɛ. 
Pɩɩsɩ pǝlefɛɩ hiu tǝcu kɛ́ Mowɑpʋ wulɑʋ ŋmɑkǝlɑ-wɛ. 
Pɑ wiinɑ Tɑcɑɑ, ɩlɛnɑ ɩ́ kpɑ Pɛncɑmɛɛ kpekǝle tɑɑ tʋ Kelɑɑ pǝyɑlʋ mpʋtʋ Ɩhuti sɩ ɩ́ wɑɑsɩ-wɛ. Kɛlɛnɑ Ɩsɛɣɛlɩ nyǝ́mɑ cɛlɑ Ɩhuti kɛ kʋcɔɔʋ sɩ ɩ́ ponɑ Mowɑpʋ wulɑʋ. 
Ntɛnɑ Ɩhuti cɑɑ lɑɣɑtɛ nte tǝ wɛ lɔŋ kɛ tɑɑ nɑ wɑɑlɩ, nɑ tǝ́ tɑɣɑlɑ ɩsɩɩ mpiiŋ nɑɑlɛ tɔ, nɑ ɩ́ sʋsɩ-tɛɣɛ ɩ tokonɑɑ tɛɛ nɑ ɩ ntɔɣɔŋ tɔɔ. 
Mpʋɣʋlɛ ɩ cɛlɑ wulɑʋ kɛ ɩ kʋcɔɔʋ. Apɑlʋ ɩnɩ ɩ kɑ kɛ kʋyɑsʋlʋ kɛ tǝmɑm. 
Ɩ tɛmɑ-ɩ cɛlʋɣʋ kɛ mpʋ, ɩlɛnɑ ɩ́ nɑ yǝlɑɑ mpɑ pɑɑ kɔnɑ kʋcɔɔʋ ŋkʋ tɔ pɑ́ lɩɩ. 
Pɑ kɔmɑ nɑ pɑ́ tɑlɑ pɛɛ wenɑ pɑ sikɑ Kilikɑɑ cɔlɔ nɑ pɑ́ lɑɑkɩ tɔ, ɩlɛnɑ Ɩhuti mǝlǝnɑ ɩ wɑɑlɩ, nɑ ɩ́ polo wulɑʋ kiŋ sɩ: Hɑɩ, tɑ́ cɑɑ, mɑɑ wɛnɑ fɑɑciyɑ nɑkǝlɩ sɩ mɑ nɑɑkɩ-ŋ mɑ́ nɑ-ŋ tɑ́ tike. Ɩlɛnɑ wulɑʋ lǝsɩ tǝmlɛ nyǝ́mɑ tǝnɑ. 
Atɛ nɑ ɩsɔ nɑŋ ŋku kʋ niɣitɑ teu tɔ kʋ tɑɑ kɛ́ ɩ kɑ wɛɛ. Ntɛnɑ Ɩhuti kpǝtǝnɑ-ɩ nɑ ɩ́ tɔmɩ-ɩ sɩ: Tɑcɑɑ heelɑ-m tɔm sɩ mɑ́ heeli-ŋ. Tǝnɑɣɑlɛ wulɑʋ kʋlɑ ɩ tǝcɑɣɑlɛ. 
Ɩlɛnɑ Ɩhuti kpɛɛ ɩ lɑɣɑtɛ nɑ mpʋtʋ nɑ ɩ́ sɔ wulɑʋ lotu tɑɑ. 
Nɑ tǝ́ sʋʋ tǝ tǝnɑ, nɑ pǝ́ kpɛŋnɑ kpɑ́tʋ́ɣʋ́, nɑ ɩ́ yele-tɛɣɛ mpʋ nɑ nim wɑɑsɩ tǝ tɔɔ. 
Ɩ tɛmɑ mpʋ, ɩlɛnɑ ɩ́ lɩɩnɑ wɑɑlɩ tɔɔ, nɑ ɩ́ tǝkɩ nɑ ɩ́ kɑlǝsɩ. 
Ɩ tɛɛwɑ ɩlɛnɑ tǝmlɛ nyǝ́mɑ polo pɑ mɑɣɑnɑ pǝ kɑlǝsɑ mpʋ. Ɩlɛnɑ pɑ́ tʋ pɑ tɑɑ sɩ wulɑʋ lɩɩkɩ ɩ ɑwɑlɩ kɛ́. 
Ḿpʋ́ɣʋ́ pɑ tɑŋɑɑ nɑ pɑ́ kɑ́ ɩ fɛɩ tʋlʋɣʋ. Ɩlɛnɑ pɑ́ polo pɑ́ tʋlɩ pɑ mɑɣɑmɑɣɑ nɑ pɑ́ mɑɣɑnɑ pɑ cɑɑ hǝntɑ ɑtɛ nɑ ɩ sǝpɑ. 
Wɑɑtʋ wei pɑ tɑŋɑ mpʋ tɔɣɔ Ɩhuti sewɑ nɑ ɩ́ tɛɛ pɛɛ tǝyɔkǝlɛ, nɑ ɩ́ polo ɩ́ ŋmɛlɩ Seyilɑ. 
Ɩ tɑlɑ Ɩfǝlɑyim pɔɔŋ tɑɑ, ɩlɛnɑ ɩ́ yɑɣɑ ɑpɑlʋ tutuɣu, nɑ ɩ́ koti Ɩsɛɣɛlɩ nyǝ́mɑ nɑ ɩ́ tʋ-wɛɣɛ nɔɣɔ nɑ pɑ́ tii pulɑsɩ. 
Ɩlɛnɑ ɩ́ tɔ-wɛ sɩ: Ɩ́ tǝŋ mɑ wɑɑlɩ. Mpi tɔ, Tɑcɑɑ tʋ mǝ niŋ tɑɑ kɛ́ mǝ kolontunɑɑ Mowɑpʋ nyǝ́mɑ kɛ́. Ɩlɛnɑ pɑ́ polo nɑ pɑ́ nyɑlɑ-wɛɣɛ Yɑɑtɑnɩ tǝtɛsǝlɛ, nɔɣɔlʋ tɑ fiti. 
Kʋyɑŋku pɑ kʋ Mowɑpʋ yoolɑɑ tɑɑ yoolɑɑ kɛ yǝlɑɑ iyisi nɑɑnʋwɑ (10000) kɛ́ nɔɣɔlʋ tɑ tʋlɩ. 
Pǝ kpɑɣɑʋ wɑɑtʋ ɩnɩ tɔɣɔ Ɩsɛɣɛlɩ nyǝ́mɑ ŋmɑkǝlɑ Mowɑpʋ nyǝ́mɑ nɑ tɛtʋ hɛɛsɩ pɩɩsɩ nɩɩnɑɑsɑ tǝcu. 
Anɑtɩ pǝyɑlʋ Sɑmkɑɑ lɛɛtǝnɑ Ɩhuti lonte tɑɑ. Ɩnɩ ɩ kʋnɑ Filiisi nyǝ́mɑ kɛ yǝlɑɑ nɑsǝtoso (600) nɑ nɑʋ kpɑ́tʋ́ɣʋ́. Ɩ́lɛ́ ɩ wɑɑsɑ Ɩsɛɣɛlɩ nyǝ́mɑ tɔtɔɣɔ. 
﻿Pɑɑsǝnlɑɑ.
4.
Ɩhuti sǝpɑ, ɩlɛnɑ Ɩsɛɣɛlɩ nyǝ́mɑ tɑsɑ lɑpʋ kɛ mpi pǝ tɑ mɑɣɑ Tɑcɑɑ tɔ. 
Ḿpʋ́ɣʋ́ Tɑcɑɑ tʋ-wɛɣɛ Kɑnɑɑŋ nyǝ́mɑ wulɑʋ Yɑpɛŋ wei ɩ tɔkɑɣɑ kɑwulɑɣɑ kɛ Hɑsɔɔ tɔ ɩ niŋ tɑɑ. Ɩ yoou wulɑʋ kɛ pɑ yɑɑkɑɣɑ Siselɑ nɑ ɩ́ wɛ Hɑlose-Koyim. 
Yɑpɛŋ ɩnɩ ɩ yoou kɛɛkɛnɑɑ kɑ wɛ nɑsǝnɑɑsɑ nɑ nɩɩnʋwɑ (900) kɛ́. Ḿpʋ́ɣʋ́ ɩ nyǝŋsɑ Ɩsɛɣɛlɩ nyǝ́mɑ ɩsɛ kɛ pɩɩsɩ hiu tǝcu. Ɩlɛnɑ pɛlɛ pɑ́ wiinɑ Tɑcɑɑ sɩ ɩ́ wɑɑsɩ-wɛ. 
Lɑpitɔtɩ ɑlʋ Tepolɑ kɑ kɛnɑ Ɩsɔ kʋyɔɣɔtʋtʋ tɛlǝsʋlʋ nɑ ɩ́ hʋʋkɩ Ɩsɛɣɛlɩ nyǝ́mɑ kɛ pɑ tɔmnɑɑ kɛ wɑɑtʋ ɩnɩ ɩ tɑɑ. 
Petɛɛlɩ nɑ Lɑmɑ pɑ hɛkʋ tɑɑ timpi pɑ yɑɑ sɩ Tepolɑ Pɑɑʋ kɛ Ɩfǝlɑyim pʋɣʋ tɑɑ tɔɣɔ ɑlʋ ɩnɩ ɩ pukɑɣɑ nɑ ɩ́ cɑkɩ, nɑ ɩ́ tɑɣɑnǝɣɩ Ɩsɛɣɛlɩ nyǝ́mɑ tɔmnɑɑ. 
Ḿpʋ́ɣʋ́ kʋyɑkʋ nɑkʋlɩ Tepolɑ ɩnɩ ɩ tilɑ Apinowɑm pǝyɑlʋ Pɑlɑkɩ kiŋ kɛ Ketɛɛsɩ kɛ Nɛfǝtɑli tɛtʋ tɑɑ, nɑ ɩ́ heeli-ɩ sɩ: Ɩsɛɣɛlɩ Ɩsɔ Tɑcɑɑ tɔmɑ sɩ ń lǝsɩ Nɛfǝtɑli nɑ Sɑpulɔŋ pǝ nyǝ́mɑ tɑɑ kɛ́ ɑpɑlɑɑ iyisi nɑɑnʋwɑ (10000) nɑ ń ponɑ-wɛɣɛ Tɑpɔɔ pʋɣʋ tɔɔ. 
Mɑɑ yele nɑ Yɑpɛŋ yoolɑɑ wulɑʋ Siselɑ kuu ɩ yoolɑɑ nɑ ɩ kɛɛkɛnɑɑ nyǝɣǝtʋ nyǝ́mɑ nɑ pɑ́ lɩɩ Kisɔŋ lɔɔʋ tɑɑ sɩ pɑ yookinɑ-ŋ, ɩlɛnɑ mɑ́ tʋ-wɛɣɛ nyɑ́ niŋ tɑɑ. 
Tǝnɑɣɑlɛ Pɑlɑkɩ cɔwɑ Tepolɑ sɩ: Ye mɑ nɑ-ŋ tɩɩ ponɑ, ɩlɛ mɑɑ polo. Amɑ ye n kɑɑ polo, ɩlɛ mɑɑ puki. 
Mpʋɣʋlɛ Tepolɑ sɩ: Mɑ nɑ-ŋ tɩɩ polo yɑɑ. Amɑ pɑɑ n tɑlɑ timpi nɔɣɔlʋ kɑɑ sɑ-ŋ kɛ́. Mpi tɔ, ɑlʋ niŋ tɑɑ kɛ́ Tɑcɑɑ kɑ́ tʋ Siselɑ. Ɩlɛnɑ Tepolɑ kʋlɩ nɑ ɩ́ nɑ Pɑlɑkɩ pɑ́ tɛɛ Ketɛɛsɩ. 
Ḿpʋ́ɣʋ́ Pɑlɑkɩ kpeɣelɑ Nɛfǝtɑli nɑ Sɑpulɔŋ nyǝ́mɑ, nɑ yǝlɑɑ iyisi nɑɑnʋwɑ (10000) tisi sɩ pɑɑ tǝŋɩ-ɩ, nɑ Tepolɑ mɑɣɑmɑɣɑ nɑ́ɑ́ polo tɔtɔ. 
Keni tʋ Hepɛɛ kɑ fɑɣɑnɑ Keni nyǝ́mɑ lɛlɑɑ mpɑ pɑ kɛ́ Moisi yǝtɩ Hopɑpɩ pǝyɑlɑɑ tɔɣɔ. Ɩlɛnɑ ɩ́ polo ɩ́ siki Sɑɑnɑnim tɩɩŋ sɔsɔɔŋ tɛɛ kɛ́ Ketɛɛsɩ kiŋ. 
Ḿpʋ́ɣʋ́ Siselɑ nɩɩwɑ sɩ Apinowɑm pǝyɑlʋ kpɑwɑ Tɑpɔɔ pʋɣʋ tɔɔ. 
Ɩlɛnɑ ɩ́ koti ɩ yoolɑɑ nɑsǝnɑɑsɑ nɑ nɩɩnʋwɑ (900) kɛ́ Hɑlose nɑ pɑ́ tɛɛ Kisɔŋ lɔɔʋ tɑɑ. 
Ntɛnɑ Tepolɑ tɔ Pɑlɑkɩ sɩ: Polo pɑ tɔɔ, sɑŋɑ kɛ Tɑcɑɑ tʋɣɩ Siselɑ kɛ nyɑ́ niŋ tɑɑ, nɑ ɩ mɑɣɑmɑɣɑ ɩ kɑ́ wɛɛnɑ nyɑ́ wɑɑlɩ. Ḿpʋ́ɣʋ́ Pɑlɑkɩ tiiwɑ Tɑpɔɔ pʋɣʋ nɑ ɩ wɑɑlɩ kɛ́ yoolɑɑ iyisi nɑɑnʋwɑ (10000). 
Pɑ nikɑ yoou, ɩlɛnɑ Tɑcɑɑ yele nɑ Siselɑ yoolɑɑ nɑ ɩ kɛɛkɛnɑɑ pɑ́ kuu-tɛ. Hɑlǝnɑ Siselɑ lɩɩ ɩ kɛɛkɛ tɑɑ, nɑ ɩ́ se nɔɔhɛɛ. 
Ɩlɛnɑ Pɑlɑkɩ tʋ ɩ kolontunɑɑ nɑ pɑ kɛɛkɛnɑɑ wɑɑlɩ, nɑ ɩ́ tɑnɑ-wɛɣɛ Hɑlose. Nɑ ɩ́ hɛɛlɩ pɑ yoolɑɑ tǝnɑ pǝ tɑ sɔɔ pɑɑ ɩlɔɣɔʋ pǝyɑɣɑ. 
Ḿpʋ́ɣʋ́ Siselɑ sewɑ nɑ ɩ́ polo Keni tʋ Hepɛɛ ɑlʋ Yɑyɛɛ tɛ. Mpi tɔ, wulɑʋ Yɑpɛŋ yǝlɑɑ nɑ Hepɛɛ nyǝ́mɑ pɑɑ wɛ tǝmɑ nɑ leleŋ kɛ́. 
Ɩlɛnɑ Yɑyɛɛ lɩɩ nɑ ɩ́ sǝŋ Siselɑ nɑ ɩ́ tɔmɩ-ɩ sɩ: Tɑ cɑɑ, sʋʋ mɑ tɛ cǝnɛ, tɑɑ nyɑnɑ pʋlʋ. Siselɑ sʋʋwɑ Yɑyɛɛ cokǝle tɑɑ, ɩlɛnɑ ɩ́ hǝntɩ nɑ ɑlʋ ɩnɩ ɩ́ wɑɑsɩ ɩ tɔɔ kɛ́ pʋʋɣʋ. 
Ḿpʋ́ɣʋ́ ɑpɑlʋ ɩnɩ ɩ tɔmɑ-ɩ sɩ: Lʋkɔtʋ tɔkɑ-m kɛ́, hɑ-m lʋmɑɣɑ nɑ mɑ́ nyɔɔ. Ɩlɛnɑ ɑlʋ cosi nɑɑlǝm kɛ huluɣu tɑɑ nɑ ɩ́ hɑ-ɩ nɑ ɩ nyɔɔ, nɑ ɩ́ tɑɣɑnɩ-ɩ pʋʋɣʋ wɑɑsʋɣʋ. 
Mpʋɣʋlɛ Siselɑ tɔmɑ ɑlʋ ɩnɩ sɩ: Sǝŋ cokǝle nɔnɔɣɔ, nɑ wei ɩ́ pɔɔsɑ-ŋ sɩ nɔɣɔlʋ wɛ cǝnɛ? Ɩlɛ n cɔ sɩ, ɑɑɩ. 
Siselɑ kɑ kɑwɑɣɑ tǝtɔɣɔtɔɣɔ, ɩlɛnɑ ɩ́ too ɩsɩɩ ɩ sǝpɑ. Ḿpʋ́ɣʋ́ Yɑyɛɛ kpɑɣɑ pɔɔŋ cokǝle kɑŋkɑnɑɣɑ nɑ kɑŋkɑnʋɣʋ, nɑ ɩ́ kpǝtǝnɑ-ɩ tǝhɛɛ nɑ ɩ́ kɛɛsǝnɑ ɩ lǝkpɑɣɑsɑɣɑ tɔɔ nɑ ɩ́ kɑ́ nɑ ɩ́ kpǝnɑ tɛtʋ nɑ Siselɑ sɩ. 
Pǝ wɑɑlɩ kɛ́ Pɑlɑkɩ sewɑ Siselɑ wɑɑlɩ nɑ ɩ́ tɑlɑ Yɑyɛɛ tɛ nɑ Yɑyɛɛ lɩɩ nɑ ɩ́ tɔmɩ-ɩ sɩ. Kɔɔ, mɑɑ hʋlɩ-ŋ yʋlʋ wei n pɛɛkǝɣɩ tɔ. Pɑlɑkɩ sʋʋ cokǝle tɑɑ, ɩlɛnɑ ɩ́ mɑɣɑnɑ ɩ hǝntɑ ɑtɛ tǝcɔmm, nɑ kpɑ́tʋ́ɣʋ́ tʋʋ ɩ lǝkpɑɣɑsɑɣɑ tɑɑ nɑ ɩ́ sǝpɑ. 
Kʋyɑkʋ ŋkʋɣʋ Ɩsɔ yelɑɑ nɑ Ɩsɛɣɛlɩ nyǝ́mɑ kǝlɩ Kɑnɑɑŋ wulɑʋ Yɑpɛŋ. 
Ḿpʋ́ɣʋ́ Ɩsɛɣɛlɩ nyǝ́mɑ kɑɑsɑ pɑ tǝɣɩ teu nɑ tǝhɛɛ tǝhɛɛ pɑ́ kɔɔ pɑ́ tɛɛsǝnɑ Kɑnɑɑŋ wulɑʋ kɛ kʋɣʋ. 
﻿Pɑɑsǝnlɑɑ.
5.
Kʋyɑkʋ ŋku Tepolɑ nɑ Apinowɑm pǝyɑlʋ Pɑlɑkɩ pɑ kǝlɑ Siselɑ tɔɣɔ pɑ mɑpɑ kɑwǝyɑɣɑ sɩ: 
Ɩsɛɣɛlɩ nyʋɣʋ nyǝ́mɑ ponɑ sɑmɑɑ kɛ yoou. Ɩ́ sɑ Tɑcɑɑ. Sɑmɑɑ yoonɑ luɣu kʋlʋmʋɣʋ. Ɩ́ sɑ Tɑcɑɑ. 
Awulɑɑ sɔsɑɑ mɛ, ɩ́ nɩɩ yoo. Awulumpiyɑ mɛ, mɩɩ welisi yoo. Mɑ sɑŋ Ɩsɛɣɛlɩ Ɩsɔ Tɑcɑɑ. 
Tɑcɑɑ lɩɩnɑ Seyii pʋɣʋ, ɩlɛnɑ tɛtʋ sʋʋ seluɣu. Ɩ́ lɩɩ Ɩtɔm tɛtʋ tɑɑ, ɩlɛnɑ tɛʋ nɑ́ɑ́ nɩɩ. 
Sinɑyi pʋɣʋ selɑ sɔsɔm kɛ Tɑcɑɑ ɩsɛntɑɑ, pɔɔŋ selɑɑ tǝpǝŋŋ kɛ Tɑcɑɑ ɩsɛntɑɑ. 
Anɑtɩ pǝyɑlʋ Sɑmkɑɑ pɔɔlɛ tɑɑ yǝlɑɑ cɑɑsɩ yɑ yem kɛ́ tɛtʋ tɑɑ kɛ́. Yɑyɛɛ pɔɔlɛ tɑɑ, tɔntɑɑ tǝŋɑɣɑ mpɑɑŋ kpɑɩ nyǝŋ kɛ́. 
Ɩsɛɣɛlɩ nyǝ́mɑ tɑɑ fɛɩnɑ nyʋɣʋ tʋ, kɛnɑ Tepolɑ kʋlɩ ɩ nɑɑsɩ tɑɑ. Pɑ tɑɑ fɛɩnɑ ɑkɑ nɔɣɔlʋ ɩlɛnɑ pɑ too Tepolɑ kʋlɩ. 
Tɩɩŋ kɛ Ɩsɛɣɛlɩ nyǝ́mɑ lǝsɑɑ ɩlɛnɑ yoou nɑ́ɑ́ tii tǝkpili. Yoolɑɑ tuutuumɑ mɛ, kpɑ́lʋ́ɣʋ́ fɛɩ. Yoolɑɑ sɑmɑɑ mɛ, ŋmɑntɑɑɣɑ fɛɩ. 
Ɩsɛɣɛlɩ nyʋɣʋ nyǝ́mɑ mɛ, mɑ sɑmɑ. Luɣu kʋlʋmʋɣʋ yoolɑɑ mɛ, mɑ sɑmɑ. Ɩ́ sɑ Tɑcɑɑ. 
Awulɑɑ sɔsɑɑ mɛ, ɩ́ pǝsǝnɑ lɑɑkɑlɩ. Apilɑ mɛ, ɩ́ pǝsǝnɑ lɑɑkɑlɩ. Kʋnyɔntʋnɑɑ mɩɩ pǝsǝnɑ lɑɑkɑlɩ. 
Lʋm lulɑɑ ɩ́ sɑ Ɩsɔ kɛ́ ɩ kʋpɑntʋ tɔɔ. Ɩ́ sɑmɩ-ɩ kʋpɑntʋ nti ɩ lɑpɑ Ɩsɛɣɛlɩ tɔ tǝ tɔɔ. Ɩsɛɣɛlɩ cɑɣɑ tǝpɑmm tɔ ɩ́ sɑmɩ-ɩ. 
Tepolɑ, Tepolɑ kʋlɩ nɑ ń wɑɑsɩ. Kʋlɩ nɑ ń mɑ kɑwǝyɑɣɑ. Apinowɑm pǝyɑlʋ Pɑlɑkɩ kʋlɩ. Kʋlɩ, nɑ ń cɛ Ɩsɛɣɛlɩ sɑlǝkɑtʋnɑɑ. 
Kɑɑsǝlɑɑ nɑ́ kǝlɑ ɑkɑnɑɑ. Tɑcɑɑ yelɑɑ nɑ mɑ́ kǝlɩ ɑkɑnɑɑ. 
Ɩfǝlɑyim nyǝ́mɑ polɑ tɛtɛkǝlɛ tɑɑ. Pɛncɑmɛɛ nyǝ́mɑ polɑ tɛtɛkǝlɛ tɑɑ. Awulɑɑ sɔsɑɑ lɩɩnɑ Mɑkii. Yoolɑɑ ɑkewenɑɑ nɑ́ lɩɩnɑ Sɑpulɔŋ. 
Ɩsɑkɑɑ nyʋɣʋ nyǝ́mɑ tǝŋɑ Tepolɑ nɑ Pɑlɑkɩ. Ɩsɑkɑɑ yoolɑɑ sɔɔsɑ Tepolɑ pɑ tɔɔ, pɑ kpɛntɑ tɔntɛ nɑ pɑ́ polo tɛtɛkǝlɛ tɑɑ. Pǝ nɑ pǝ mpʋ tɔ, Lupɛŋ nyǝ́mɑ nɑ́ pɑɑsǝnɑ tɔmnɑɑ hɔm kɛ́. 
Lupɛŋ nyǝ́mɑ pɑɑsǝnɑ kɑlǝkǝŋ wulɑ nɩɩʋ suwe? Pɑ pɑɑsǝnɑ tɔmnɑɑ hɔm kɛ́. 
Kɑtɩ nyǝ́mɑ tɑ kɔɔ, pɑ sɑɑlɑ Yɑɑtɑnɩ wɑɑlɩ. Tɑŋ nyǝ́mɑ tɑ kɔɔ, pɑ sɑɑlɑ kpɩɩlǝŋ tɑɑ. Asɛɛ nyǝ́mɑ tɑ kɔɔ, pɑ sɑɑlɑ teŋku nɔɣɔ. 
Sɑpulɔŋ nyǝ́mɑ nɑ́ tisɑɑ nɑ pɑ́ mʋ sǝm. Nɛfǝtɑli nyǝ́mɑ nɑ́ tisɑɑ nɑ pɑ́ polo tǝyoole. 
Awulɑɑ sɔsɑɑ lɩɩ yoou. Kɑnɑɑŋ ɑwulɑɑ lɩɩ yoou. Pɑ lɩɩwɑ sɩ pɑ yookinɑ Tɑnɑkɩ. Pɑ yookinɑ Tɑnɑkɩ kɛ Mekito lʋm nɔɣɔ. Pɑ lɑŋɑ wontu. Pɑ wɩɩ liɣitee. 
Ɩsɔtʋlʋŋɑsɩ mɑɣɑmɑɣɑ nɑ́ yoowɑ, hɑtoo sɩ mpɑɑŋ tɑɑ kɛ́ sɩ yoonɑ Siselɑ. 
Kisɔŋ lɔɔʋ tɔɣɔ kolontunɑɑ. Lɔŋtɑɑ Kisɔŋ lɔɔʋ kpiisɑ-wɛ. Tǝ kɑɑsɩ tɑ tɩ nɑ tǝ́ nyɔɔ toŋ. 
Selɑɑ tʋwɑ cɑsǝlɛ. Pɑ kpɑɣɑnǝŋ ɑcʋwɑ wiinɑ ntɛɣɛ kpɑkɑtɑm kpɑkɑtɑm. 
Tɑcɑɑ ɩsɔtɑɑ tillu sɩ pɑ́ tǝŋsɩ Melosi ɩcɑtɛ kɛ mpusi. Sɩ pɑ́ tǝŋsɩ tǝ yǝlɑɑ kɛ mpusi, pɑ tɑ lɩɩ Tɑcɑɑ yoou. Pɑ tɑ kɔɔ sɩ pɑ sǝŋnɑ Tɑcɑɑ yoolɑɑ tɑɑ yoolɑɑ. 
Pɑ́ kooli Yɑyɛɛ kɛ kʋpɑntʋ. Pɑ́ kooli Keni tʋ Hepɛɛ ɑlʋ kɛ kʋpɑntʋ. Pɑ́ kooli-ɩ kʋpɑntʋ kɛ cokɑ tɑɑ ɑlɑɑ tɑɑ. 
Siselɑ sǝlǝmɑ Yɑyɛɛ kɛ lʋm nɑ ɩ́lɛ́ ɩ cɛlɛ-ɩ nɑɑlǝm. Tete nɑɑlǝm kɛ ɩ hɑ-ɩ kɑlɑʋ tɑɑ. 
Yɑyɛɛ kpɑɣɑ kɑŋkɑnɑɣɑ nɑ mpǝlɛ, nɑ ɩ́ co kɑŋkɑnʋɣʋ nɑ ŋwɑɑŋ, nɑ ɩ́ kɑ Siselɑ nyʋɣʋ nɑ ɩ́ tʋlɩ pʋ́ʋ́ɣʋ́. Ɩ kɑmɑɣɑ nɑ ɩ́ yɔkɩ nyʋmpɔɣɔlɑɣɑ. 
Siselɑ yelɑ ɩ tɩ nɑ ɩ hoti ɑlʋ tɛɛ tǝmɑɑi. Ɩ hǝntɑ ɑtɛ tǝcɔmm nɑ ɩ́ sǝpɑ. 
Siselɑ too tɑŋɑɑ nɑ ɩ́ nyǝnǝɣǝnɑ pǝtote. Nɑ ɩ́ nǝɣǝsǝɣɩ sɩ: Pepe tɔɔ kɛ́ Siselɑ kɛɛkɛ tɑ tɑlɑ lɔŋ? 
Alɑɑ lǝmɑɣɑsɛɛ nyǝ́mɑ nɑ́ cɔ-ɩ. Ɩnɩ ɩ lɛlɑ pɑ kʋcɔcʋtʋ ntɩ sɩ: 
Ɩsǝntɔ yoolɑɑ kuu wontuŋ kɛ́, nɑ pɑ́ tɑlǝɣɩ, ɩnɛɣɛ pɛɛlɔ yɑɑ pɛɛlɑɑ nɑɑlɛ. Siselɑ kɛ pʋʋɣʋ kʋpɑŋkʋ yɑɑ pɔɔŋ nɑɑlɛ. Nɑ mɑ́ɑ́ pɑɑ pʋʋɣʋ kʋsɔpʋɣʋ yɑɑ pɔɔŋ nɑɑlɛɣɛ mɑ luɣu tɛɛ. 
Tɑcɑɑ kolontunɑɑ ɩ́ sǝkɩ mpʋ. Ɩ tɑɑpɑlɑɑ nɑ́ɑ́ teeki kɔkɔ ɩsɩɩ ilim lɩɩkʋɣʋ tɔ. Pǝlɛ pǝ wɑɑlɩ Ɩsɛɣɛlɩ tɛtʋ hɛɛsɑ pɩɩsɩ nɩɩlɛ tǝcu. 
