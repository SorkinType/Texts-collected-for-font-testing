Andoɗakel.
12.
Ata nanganëme isëm ŝanayak gër orën: asoxari ar ŝuɗak eñan eŋ, facaw̃ in ɗila, gër osapar orexëm do ŝëxwa ko ekamote ed owun ed gë ow̃al epëxw gë oxi. 
Gë acël ebaxo do and h̃atëk orëw̃ aŋ, ko xeỹënd aƴambën in do gë toro ind orëw̃ iŋ. 
Ŝanayak ɓëte gër orën nanganëme iŝëxe: fato isëm, ir war bax ang xoɗux fo, ir gë ogaf ocongoki do gë ofarix epëxw. Er hi bax në gaf kala ekamote ed owun. 
Gër obeɓët otas od ow̃al or gër orën, fat ko iɓat gë ŝeɓ irexëm in do lapëgu ko gër ebar. Ata fato in ɓuna ko, faɓër këni gë asoxari ar orëw̃ an, eŋo gëlaxën itox iŋ sam eŋo dëw̃. 
Rëw̃ këŋo itox itoŝan, ind këɓi xaɗac ɓenëng ɓeŋ ɗek gë xwëlekwële ir dun. Na Kaxanu w̃ëla këno itox iŋo ler gër ndexëm, ler gër añëpara and owun andexëm. 
Asoxari an cëŋ, hër ko ɗup gër ladawe, gër ed xëñënan baŋo Kaxanu exo gix, gër ed këno lëɓax ɓakey wëli gë okeme oki gë ofëxw ocongeɓat. 
Ata fëtëk emer gër orën. Miŝel gë omeleka odexëm ok këni w̃erënd gë fato in. Ɓëte fato in do gë omeleka odexëm ok w̃ereli kënëɓi. 
Ga xor kënëɓi, fato in gë odexëm ŝan këni në er këni hi ƴaŋ gër orën. 
Ata lapëgu këno gëɗ, fato isëm in, andën akarëk aŋ, and këno w̃acënd ŝaɓucara, do Sindan aŋ, and këɓi yifand ɓela ɓër gër ebar aŋ. Lapëgu këno gëɗ gër ebar ro, mëŋ gë omeleka odexëm ok. 
Ata wël këme oniw̃ osëm ƴaŋ gër orën, ga kë re: «Gërëgako anëka h̃atëguk apexa aŋ, gë panga iŋ, gë owun or Kaxanu ol, mëŋ ar xwën këɓo an do gë owun or Kërisët irexëm ol. Gayikwa anëka lap këŋo gëɗ, alëxw ar ɓëmaỹe ɓëndeɓi an, ar baɓi lëxwënd ciŝ wec gër Kaxanu, mëŋ ar xwën këɓo an. 
Ɓarikan ɓën, axor xor këno gë oŝat or anoɓo oŋ do gë eyeƴan ed osede oreɓën el; ani ŋan ex na nëmëc aniyan andeɓën aŋ ado ga banëɓi wesand mëne alaw̃ kënëɓi law̃. 
Wën ɓër gër orën ɓën, wën ɓër lëgëk fën ɓën, nëngandëraleŋun. Ɓarikan etëm hi këŋun wën ɓër gër ebar ɓën do wën ɓër gër angwëngw ɓën, gayikwa ŝaɓucara in anëka ŝëlali ko gë oxoỹ osëm ga nang ko mëne ɓakey ɓand ɓayi këŋo ɓaŋ ɓapënëfëne fo ex.» 
And wataya ko fato in mëne anëka lapëgu këno gëɗ gër ebar aŋ, sëf këŋo asoxari ar rëw̃ këŋo itox itoŝan an. 
Ata asoxari an yël këno obafe oki od ŝambat isëm ok exo cëgaxën gër ladawe, gër wur irexëm, gër ed këno lëɓax ɓëniy ɓëtas gë tëkër, gër ed ɓayik aŋo ŋatën na andën aŋ. 
Andën aŋ wis ko men ang oỹëm fo gand epoƴ ed asoxari eŋo mëlaxën. 
Ɓarikan ebar el rëca këŋo asoxari an do hëlëk oỹëm or wis baxo fato ol. 
Ga logën këŋo end asoxari ajo eŋ, fato in ƴe ko eɓi merelix ɓërandëw̃ëra and asoxari ɓën, ɓër fëɓëk ɓapela ɓand Kaxanu do këni reƴarand osede or Yesu ɓën. 
Ata ɓuna ko gër eɗini ed ɓëŋa ir angwëngw. 
