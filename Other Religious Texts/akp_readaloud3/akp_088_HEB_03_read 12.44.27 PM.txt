MA HEBRISE.
3.
Ne ɔso wũ manyii sekelea ma mba kaɖekɔ̃ i Ɣaa ikpere ame, minyɔ Yesu gɔ nɖe bo kafɔkaɖe ga itɔ̃me bosɛ boɣɛ Katɔ̃mesɛdze gu sɔrɛdzekpakpa pelepele. 
Ɔbara ara i ɔri iso ɔtã Ɣaa gɔ lokpere wũ sɔ ɔbara ɔ̃ karabara, lɛ kumɛgɔ ame i Mose ɔbara i ɔri iso i ɔ̃ karabara ame i Ɣaa iyo. 
Ngɔ lotsue iyo sɛ ɔwe kuwarɛ ɔɖo iyo nɛ ɔtsue. Ngbɔ ame i Yesu ba kuwarɛ gɔ lomɔ kuɖo Mose kure ne. 
Iyo biara ba ngɔ lotsue ne, ɣɛɛ gbaã ne, Ɣaa nɖe ngɔ lotsue ira biara. 
Mose ɔbara ira biara i ɔri iso i Ɣaa iyo lɛ ɔɖabo awe, fiɛ ɔɖe ika i ara wa i Ɣaa aaɣɛ i ɔwi gɔ i katɔ̃ iso. 
Ɣɛɛ Kristo to ɔbara ira biara i ɔri iso lɛ Ɔbi gɔ mba ɔle i Ɣaa iyo iso. Bo nɖe ɔ̃ iyo si bomɔɛ̃ bo katetere gu kafɔkaɖe i nnɛ boto bonyɔ ɔri bola teteree. 
Ne ɔso lɛ kumɛgɔ i Siwarã Bielea ɔɣɛ sɔ, “Nɔme si minɔ Ɣaa silɔ ne, 
midaabara atsuele lɛ kumɛgɔ i mi mawa ɔbara ku ɔwi gɔ mata maya Ɣaa iso, mala wũ manyɔ i fafuĩ ame. 
Mmɔ mala me manyɔ ne atoa sɔ manya ara wa lobara i akɔ sina ame. 
Ne ɔso lonagu ɔwi gɔmɔ maturi sikpã fiɛ loɣɛ sɔ, ‘Maɖe maturi ma iso aibawo iti ɔsu ɔsia. Fiɛ masɛ̃ sɔ maibakã wũ mmara atsue.’ 
Lonagu ma sikpã lokã ndamu sɔ, ‘Maibabo i karɔ̃ ga iso tee loatã ma iwarã manya!’ ” 
Wũ manyii fɔɖedze, minyɔ so kukaakɔ sɔ kuwɛ̃ i mi ndɛ̃ iibawe ɔtu gɔ lonyanyarĩ fiɛ ɔna kafɔkaɖe sɔ ɔ̃afiniki i Ɣaa gɔ mba ngbã kama. 
Ɣɛɛ si ikpi iibasɔsɔla mi kuwɛ̃ itã mikpese matsuelese ne, mibuai so ayi kumɛgɔ miɣe sɔ iyi biara ne Nɔme iɖe. 
Boba kaɖekɔ̃ ku Kristo si bomɔɛ̃ bo ɔriinyɔ nɛ boba ta karɔ̃kasɛkɔ̃ bola teteree isɛ iabo kawirikɔ̃. 
Ngbɔ i Ɔko Sekelea ɔɣɛ sɔ, “Nɔme si minɔ Ɣaa silɔ ne, midaabara atsuele lɛ kumɛgɔ i mi mawa ɔbara gɔ mata maya Ɣaa iso.” 
Mabe nɖe mma lonɔ Ɣaa silɔ fiɛ mata maya wũ iso? Mma ɔɖuɖu i Mose ɔkɔ ɔbɔrɛgu i Egipte karɔ̃ iso maɖe. 
Mabe i Ɣaa ɔnagu sikpã akɔ sina? Mma lobara ikpi, fiɛ makpi i fafuĩ ame. 
Gɔ Ɣaa ɔkã ndamu teteree sɔ maibabo i karɔ̃ ga ame ɔ̃atã ma iwarã manya ne, mabe maɖe ɔto? Mma loikã wũ atsue ɔto. 
Ite sekelee sɔ nnɛ ɔso maibo i karɔ̃ gamɔ iso nɖe sɔ maifɔ Ɣaa maɖe. 
