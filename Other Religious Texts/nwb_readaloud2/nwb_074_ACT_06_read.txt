Nʋnʋkpli.
6.
-Gblee, ꞌbho ɛ-bɛ -nɔɔ ꞌmnɛ ti, *Zeziiꞌa -namʋ-ʋ ꞌkpa-a ꞌꞌkpi ꞌꞌkɔmʋ, ꞌle, ꞌꞌSesizuifʋ -yʋ poꞌa glɛkɩwlu a, ꞌɩnnʋ ꞌꞌklaꞌa *ꞌZuifʋ -yʋ ꞌma-a -gwlɔkɔmʋ. Ʋn na *Zeziiꞌa -dalbhomʋ -bodɩ: -A ꞌbhle-e ꞌꞌyidiedɩgbanynʋkpakpɩ. -Bho nyʋ -ka liliɛ-ɛ ꞌgble zɔꞌꞌo zɔ, ʋn-ʋ bhla ꞌnʋ-ʋ klɛɛ. 
Ʋn ꞌwɔnꞌɔ wlu ꞌmnɛ ꞌbɔ ɔ, ꞌle ʋn ꞌye Zeziiꞌa -namʋ ꞌwee ꞌꞌlruꞌgbʋʋ ꞌle ʋn na: Ɛ se ꞌꞌyrili-nmɔ -a ꞌke -Lagɔwluꞌa ꞌmʋzɛɛ ꞌꞌkpi-tbhɛ ꞌle -a ꞌke ꞌle liliaꞌa ꞌgblegblea gbo ꞌꞌbhiti. 
ꞌKa-a ɛ -nɩꞌe ꞌmʋꞌa dɩ a, ꞌlotʋꞌa ꞌꞌnynuu-a, nyʋ -mɛɛsɔn -ke kpli -nmɔꞌɔ ꞌꞌyrili, *-Lagɔꞌɔ Lisaazuzu ꞌꞌyiꞌa ꞌmʋ, -ʋ ꞌꞌsiꞌa ꞌbho -ʋ ꞌbhleꞌa -naagɩ tenyɩ, a gbʋgbʋ ꞌle aꞌba ꞌꞌklumʋ ti ꞌle a ꞌke ʋ ꞌbho -za, -a ꞌke ʋ ꞌbho ꞌꞌdu ꞌle ʋn ꞌke ꞌɛ lbhʋtu nʋ! 
ꞌꞌLemnɩɩ, -a-bʋ -yʋʋ -mnʋʋ, -a ꞌꞌdu-o *-Lagɔꞌɔ wɔngbopoɛ -ke ꞌɔ wluꞌa ꞌmʋzɛɛ ꞌꞌyrili. 
Ɛ-bɛ wlu ꞌmnɛ, -ka ʋn -nɩ ꞌwee -dieꞌa ꞌmʋ, ʋn ꞌwɔɔn nɛ-oꞌo, ꞌle ʋn ꞌye nyʋ -mɛɛsɔn ꞌbho ꞌwa ꞌꞌklumʋ -za ꞌle ʋn ꞌye ʋ Zeziiꞌa -dalbhomʋ ꞌꞌyi-tɔ. Ʋ-bʋ nyʋ ʋn -zaꞌa ꞌbho, ꞌwa ꞌnynɩ ꞌka-a: Etiɛnɩ -Lagɔꞌɔ Lisaazuzu ꞌꞌyiꞌa ꞌmʋ ꞌle ɔ deꞌa *Zezii ꞌꞌgwli tenyɩ, ɔ -ke Filiipʋ, Plɔkɔlʋ, Nikanɔlʋ, Timɔɔ, Pamɩnaasɩ -ke ꞌꞌNikolaa -seꞌa-a ꞌZuifʋyi, -ɔ -sɔꞌɔ -gwlɔ -lue ʋn-ʋ ꞌlaꞌa Atiɔsɩ ꞌle -ɔ -ke ꞌZuifʋ -plɛ ꞌka -Lagɔlbhʋ -lue ꞌmʋ. Ʋn -tɔ ꞌnʋ ꞌꞌyi a, ꞌle ʋn ꞌye ꞌwa dɩ -Lagɔ wɔn gbo po ꞌle ʋn ꞌye ʋ *-kʋtɩ ꞌꞌlru tide ꞌle -Lagɔ ꞌke ꞌwa lbhʋ ꞌꞌniti-wʋnna. 
-Gblee, -Lagɔꞌɔ wlu-u ꞌbhɛɛ-ɛ ꞌꞌyigbeyi ti ꞌle Zeziiꞌa -namʋ-ʋ ꞌkpaꞌa ꞌꞌkpi ꞌꞌkɔmʋ ꞌbho Zelizalɛɛmʋ ꞌle *-Lagɔꞌɔ ꞌsragazamʋꞌa -daduduꞌa ꞌꞌbhi-i ꞌwɔɔnꞌɔ Zeziiꞌa ꞌꞌdɩzɩgɩ. 
-Ɩn ꞌye li-ɔ, Etiɛnɩ ꞌmnɔ, -Lagɔꞌɔ ꞌꞌnitiwʋnnasʋ -nɩ ꞌnɔ-ɔ ꞌꞌkpi ꞌle ɔ ꞌbhleꞌe -Lagɔꞌɔ wɔnkuɛ ꞌmʋ tenyɩ. ꞌƐ dɩ ɔ-ɔ nʋꞌo *ꞌꞌyritikpʋnwɔnkulɩ ꞌle nyʋꞌa ꞌꞌklumʋ. 
Ɛ -nɩꞌa -kaa ꞌmʋ a, *ꞌZuifʋtɔlʋ -ke ɔ dedeꞌe-e wɔnyi. Ʋ-bʋ nyʋ ꞌmnʋ ꞌmo-o ꞌgenynuukpɩɩn ʋn ꞌꞌtayiꞌa ꞌꞌyiti, -ʋ paꞌa ꞌwa *-Lagɔwluꞌa ꞌlicɩaanbudu -lue ꞌli. Ʋ-bʋ ꞌgenynuukpɩɩn ꞌmnʋ -sɔꞌɔ-ɔ Silɛɛnɩ -ke Alasadriigwlɔ ꞌmʋ. ꞌZuifʋ -lrʋʋ -ke ɔ dedeꞌe-e wɔnyi -lrɛɛ, ꞌɩnnʋ -sɔꞌɔ Silisii -ke Aziibhlʋkpa ꞌꞌkpi. Ʋ-bʋ nyʋꞌa klɛ ꞌmnʋ ꞌkpa-a ꞌbho ꞌle ʋn -ke ɔ-ɔ depoꞌo. 
-Naagɩwlu *-Lagɔꞌɔ Lisaazuzu po ꞌɔ wɔn ꞌmʋ ɔ-ɔ zaꞌa ꞌmʋꞌa dɩ, ʋn se ɔ wɔnyiꞌbhɛɛ. 
ꞌƐ dɩ ʋn -paꞌa nyʋ mɔni ꞌzɔ ꞌle ʋn ꞌke nʋ: Ɔbɔ ꞌmnɔ, -ka ɔ-ɔ nyniꞌa *Moyiizɩ -ke -Lagɔꞌɔ ꞌnynɩ wɔn ɔ, -a ꞌwɔn-ɔ ꞌna ꞌbɔ. 
*-Lagɔꞌɔ gbayibomʋ-e *ꞌZuifʋꞌa -zigletumʋ -lrʋʋ -ke nyʋ -lrʋʋ-ʋ -nɩꞌa ꞌbho, ꞌka-a ʋn -tbha ꞌnʋ ꞌcɛ Etiɛnɩꞌa dɩ, ꞌle ʋn ꞌye yi, ʋn ꞌye ɔ kpʋn, ꞌle ʋn -ke ɔ ꞌye ꞌle ꞌZuifʋꞌa -zigletumʋ wɔnyi mu. 
Nyʋ -lrʋʋ ʋn ꞌꞌduuꞌa wɔn, ʋn yiꞌa a, ꞌɩnnʋ ꞌꞌduu ꞌnɔ dɩ ꞌꞌkpi, ʋn na: Ɔbɔ ꞌmnɔ, *-Lagɔꞌɔ gba ɔ ꞌꞌnyɩꞌa Moyiizɩ -ke *-Lagɔꞌɔ bʋbɔbhlegbo ɔ -zaꞌa ꞌbho, a -gblee, -a ꞌwɔɔn ꞌnɔ-ɔ wɔn ꞌꞌyi ꞌbɔ, ɔ na, Zezii ꞌmnɔ-ɔ ꞌwlʋꞌa Nazalɛɛtɩ, ɔ-ɔ ꞌye-e -Lagɔꞌɔ bʋbɔbhlegbo ꞌmnɛ -wa -mʋ, ꞌle, kpli Moyiizɩ -tɔꞌɔ -aꞌba ꞌꞌna ꞌꞌwe -bɛnyɩ, -a -deꞌa ꞌmʋti, ɔ ꞌke ɩ ꞌꞌyida ꞌmʋ -za. ꞌLe ꞌɔ ꞌbhɔꞌɔ ꞌya lɩtuꞌa ꞌmʋzadɩ. 
Ʋn ꞌlɛꞌɛ -kaa a, nyʋ ꞌwee -nɩꞌa ꞌle -zigletubudu ꞌli ꞌꞌsri-e Etiɛnɩ ꞌyranamʋ, ꞌle, ꞌbho -gbaa -lue ꞌmnɛ ꞌmʋ ꞌɔ ꞌꞌyigba ꞌye ꞌꞌyizizia ꞌle ɛ-ɛ vlanꞌo -ka -Lagɔ gboꞌa -dalbhoyiꞌa nɛ. 
