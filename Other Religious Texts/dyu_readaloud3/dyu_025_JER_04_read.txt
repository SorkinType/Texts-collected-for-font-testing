Yeremi.
4.
«E, Izirayɛli, ni aw ka sekɔ ka na, Matigi Ala ko ten, ni aw ka sekɔ ka na ne fɛ, ni aw ka aw ta fɛn haramuninw bɛɛ bɔ ne ɲa kɔrɔ, ni aw ma to ka yaala ka taga fan bɛɛ ra tuun, 
ni aw ka kari k’a fɔ ko: ‹Matigi Ala ɲanaman lo,› ka o fɔ ni kankelentigiya ye, ani mɔgɔsɔbɛya, ani terenninya, o tuma siya tɔw bɛna baraka sɔrɔ Matigi Ala fɛ, ka o ta bonya sababu kɛ ale Ala ye. 
«Matigi Ala bɛ nin fɔ Zuda mara mɔgɔw ye, ani Zeruzalɛmu dugumɔgɔw, ko: ‹Aw ye forokuraw labɛn aw yɛrɛ ye; aw kana siman dan ŋaniw cɛ ra tuun. 
Aw ye aw yɛrɛ kɛnɛsigi Matigi Ala ye; aw ye aw jusukun kɛnɛsigi, Zuda mara mɔgɔw, ani Zeruzalɛmu dugumɔgɔw, janko ne ta jusugban kana na wuri i ko tasuma, ka mana fɔ mɔgɔ kana se k’a faga, aw ta kɛwalejuguw kosɔn.› » 
«Nin fɔ Zuda mara mɔgɔw ye, a to Zeruzalɛmukaw y’a mɛn. O y’a fɔ ko: ‹Aw ye buru fiyɛ jamana fan bɛɛ ra!› Aw ye pɛrɛn kosɛbɛ k’a fɔ mɔgɔw ye ko: ‹Aw ye lajɛn, an ye bori ka taga dogo dugu barakamanw kɔnɔ!› 
Aw ye tagamasiyɛn dɔ kɔrɔta ka Siyɔn dugu fan yira! Aw ye bori, aw kana lɔ! Sabu ne bɛna kojugu dɔ lana ka bɔ sahiliyanfan fɛ; o bɛna kɛ cɛnriba le ye. 
«Jara panna ka bɔ a dogoyɔrɔ ra; siyaw halakibaga bɛ nana yi. A bɔra a ta so, ka na aw ta jamana cɛn k’a kɛ yɔrɔ lakolon ye; aw ta duguw bɛna halaki, mɔgɔ tɛna sɔrɔ o duguw kɔnɔ tuun. 
O kosɔn aw ye bɔrɔfaniw don aw yɛrɛ ra; aw ye sukasi kɛ, ka maɲumankokanw fɔ, sabu Matigi Ala ta dimiba tɛna mabɔ anw na. 
«O lon na, kɔni, Matigi Ala ko ten, masaw, ani kuntigiw bɛɛ baraka bɛna ban. Sarakalasebagaw jigi bɛna tigɛ, ciraw bɛna kɔnɔnɔfiri.» 
Ayiwa, ne ko: «E, Dunuɲatigi Ala, o tuma i ka nin mɔgɔw, ani Zeruzalɛmukaw janfa le, k’a fɔ o ye ko: ‹Aw bɛna to hɛra ra!› K’a sɔrɔ kɛrɛkɛmuru lara o kan na.» 
O wagati ra, o bɛna a fɔ nin mɔgɔw, ani Zeruzalɛmukaw ye ko: «Fɔɲɔ gbanninman dɔ bɛ fiyɛra ka bɔ kongokolon kuruw kunna. A bɛ nana ne ta mɔgɔw fan le fɛ; simangbasi fɔɲɔ tɛ, simanfiyɛ fɔɲɔ tɛ. 
Fɔɲɔba dɔ lo, min bɛ bɔra yi, ka na ne sago kɛ. Sisan ne bɛna o ta kiti tigɛ.» 
Mɔgɔw b’a fɔ ko: «A flɛ, o bɛ yɛlɛnna ka na i ko sankabaw. O ta sowotorow bɛ i ko folonkonto; o ta sow ka teli ka tɛmɛ hali bɔnw kan. Bɔnɔ ka an sɔrɔ, sabu an ta cɛnna pewu! 
«Zeruzalɛmukaw, aw ye aw jusukun ko ka kojugu bɔ a ra, janko aw ye kisi. Aw bɛna ŋaninyajuguw bɔ aw jusukun na wagati juman le sa? 
Kumakan dɔ bɛ bɔra Dan mara ra; o bɛ kojugu nako fɔra Efirayimu kuruw kan. 
Aw ye nin fɔ siyaw ye, aw y’a lase Zeruzalɛmukaw ma, ko jamana minabaga dɔw bɛ nana ka bɔ jamanajan dɔ ra yi; o bɛ kule cira ka na Zuda duguw kama. 
O bɛna Zeruzalɛmu lamini i ko forokɔrɔsibagaw, sabu o murutira ne ma. Matigi Ala ko ten. 
Aw ta sirajuguw, ani aw ta kɛwalejuguw, o le ka nin lase aw ma. Aw ta kojugu tɔnɔ le kunayara aw da ra tan; a bɛ aw sɔgɔ fɔ aw jusukun na.» 
E, ne jusukun! Ne jusukun! Ne jusukun bɛɛ tɔɔrɔnin lo kosɛbɛ. Ne sɔnkun bɛ to ka yɛrɛyɛrɛ; ne tɛ se ka je, sabu ne bɛ burufiyɛkan mɛnna, ani kɛrɛkɛdenw ta kulecikanw. 
Cɛnri ni cɛnri, o dɔrɔn le bɛ fɔra; jamana bɛɛ halakira. Ne ta fanibonw bɛɛ bɛ barara ka waraga, ne siyɔrɔw bɛɛ bɛ cɛnna yɔrɔnin kelen na. 
Nin kɛrɛ tagamasiyɛnw bɛna bɔ ne ɲa kɔrɔ tuma juman le sa? Burufiyɛkan bɛna ban tuma juman le sa? 
«Can lo, ne ta mɔgɔw ye nalomanw le ye, o ma ne lɔn. Den hakirintanw lo, o tɛ ko faamu. Kojugukɛ hakiri kɔni bɛ o fɛ; nka min ye koɲuman ye, o ma o lɔn.» 
Ne ka dugukolo flɛ, k’a ye ko a lakolonba lo! Ne ka sankolo flɛ, k’a ye ko yeelen tɛ yi tuun! 
Ne ka kuruw flɛ, k’a ye ko o bɛ yɛrɛyɛrɛra! Kongoriw bɛɛ bɛ fifafifara! 
Ne ka flɛri kɛ, k’a ye ko adamaden si tɛ yi tuun! Sanfɛkɔnɔw bɛɛ borira! 
Ne ka flɛri kɛ, k’a ye ko jamana sɛnɛkɛyɔrɔɲumanw kɛra kongokolonw ye! Duguw bɛɛ kɛra tomow ye Matigi Ala ɲa kɔrɔ, a ta dimiba kosɔn. 
Sabu, Matigi Ala ko: «Jamana bɛɛ lajɛnnin bɛna kɛ yɔrɔ lakolon ye, nka ne tɛna a bɛɛ lajɛnnin halaki. 
O le kosɔn, jamana bɛna sukasi kɛ, san fɛ, sankolo bɛna fin. Ne tun k’a fɔ, ne k’a latigɛ. Ne tɛna nimisa a kɛri ra, ne fana tɛna ne ta miiriya yɛlɛma.» 
Sotigiw, ani kalanbonbagaw mankan kosɔn, dugu bɛɛ borira. O bɛ dogo tuw kɔnɔ, o bɛ yɛlɛn faraw kunna. Dugu bɛɛ lakolon tora, mɔgɔ si tɛ dugu kɔnɔ tuun. 
Ele dugu halakinin, ele bɛ mun le kɛra tan? Mun kosɔn i bɛ fani wulenman sɔngɔgbɛlɛnw don, ka masirifɛnw don i yɛrɛ ra, ka kale la i ɲa ra? I bɛ i yɛrɛ cɛɲana gbansan le. I kanubagaw banna i ra; o bɛ i fagayɔrɔ le ɲinina. 
Sabu ne bɛ kulekan dɔ mɛnna i ko muso jigibagatɔ kulekan, i ko muso min deguninba kuletɔ bɛ a ta den fɔlɔ worora. Siyɔn dugu kulekan lo; a bɛ ŋuna, k’a boro sama, k’a fɔ ko: «E, bɔnɔ ka ne sɔrɔ, tɔ si tɛ ne ra tuun mɔgɔfagabagaw ɲa kɔrɔ.» 
