Ezayi.
38.
O wagati ra, Ezekiyasi nana bana, fɔ a tun bɛ ɲini ka sa. Amɔzi dencɛ Ezayi tagara a fɛ ka taga a fɔ a ye ko: «Matigi Ala ko i ye i ta lu koɲaw labɛn, sabu i bɛna sa; i tɛna kɛnɛya ka bɔ nin bana ra.» 
Ezekiyasi k’a ɲa munu bon kogo fan na, ka Matigi Ala daari. 
A ko: «E, Matigi Ala, i hakiri to ne ra, sabu ne tugura i kɔ ni kankelentigiya le ye, ni ne jusukun bɛɛ ye; ko min ka di i ye, ne ka o le kɛ.» Ezekiyasi ka o fɔ minkɛ, a kasira kosɛbɛ. 
Matigi Ala kumana Ezayi fɛ k’a fɔ a ye ko: 
«Taga a fɔ Ezekiyasi ye ko Matigi Ala, a bɛmacɛ Dawuda ta Ala ko: ‹Ne ka i ta daariri mɛn, ne ka i ta ɲaji fana ye. Ne bɛna sanji tan ni looru fara i si kan. 
Ne bɛna ele ni nin dugu bɔsi ka bɔ Asiri masacɛ boro. Ne bɛna nin dugu kisi. 
« ‹Matigi Ala bɛna nin tagamasiyɛn le kɛ i ye, k’a yira i ra ko a ka kuma min fɔ, ko a bɛna o kɛ. 
A flɛ, suma min bɛ Ahazi ta so yɛlɛnyɔrɔ kan, ne bɛna a to o suma ye sekɔ ka taga kɔ fɛ, ka se fɔ senlayɔrɔ tan.› » Ayiwa, suma tun bɛ so yɛlɛnyɔrɔ minw kan, tere sekɔra o kan tuun fɔ senlayɔrɔ tan. 
Zuda masacɛ Ezekiyasi ka kuma minw sɛbɛ a ta bana ni a kɛnɛyari ko ra, o ye nin ye; a ko: 
Ne kɔni tun b’a fɔra ko ne bɛna taga le, ka ne to ne si cɛmancɛ ra; ne bɛna taga don lahara donda fɛ, ka ne si tɔ kɛ o yɔrɔ ra. 
Ne tun ko, ko ne tɛna Matigi Ala ye tuun, ko ne tɛna Matigi Ala ye dunuɲa ra yan mɔgɔ ɲanamanw cɛ ra tuun, ko ne ɲa tɛna adamaden si ye tuun dunuɲamɔgɔw cɛ ra. 
Ne tun ko ne ta dunuɲalatigɛ bɔsira ne ra ka taga, i ko sagagbɛnbaga bɛ a ta fanibon ta ka taga cogo min na. Ne tun ko, ko i ka ne si kuru ka ban i ko jesedanbaga bɛ fani kuru cogo min na, ko ne tigɛra ka bɔ kpɛlɛ ra ka ban, ko sani tere ye ban ka se wulada ma, o b’a sɔrɔ i ka ne laban. 
Ne ka ne ta tɔɔrɔ muɲu fɔ ka na dugu gbɛ, nka i ka ne kolow bɛɛ karikari i ko jara; ne ko sani tere ye ban, ka se wulada ma, o b’a sɔrɔ i ka ne laban. 
Ne tun bɛ kasimisɛnw kɛ i ko naganaganin tɛmɛtɔ san fɛ; ne tun bɛ ŋuna i ko tugani. Ne ka flɛri kɛ san fɛ, fɔ ka ne ɲadenw baraka ban. E, Matigi, ne kɔnɔnɔfirira; na ne bɔsi! 
Ne bɛ se ka mun fɔ sa? A kumana ne fɛ; ale yɛrɛ le bɛ nin kow kɛra. Ne majiginin le bɛna tagama ne si tɔ bɛɛ ra, ne ta jusukasi kosɔn. 
E, Matigi, mɔgɔ bɛ ɲanamanya nin kow le baraka ra, ne bɛ si sɔrɔ nin bɛɛ le sababu ra fana; i bɛna ne kɛnɛya, k’a to ne ye to si ra. 
A flɛ, ne ta jusukasiba yɛlɛmana k’a kɛ jususuma ye; i ta kanuya kosɔn, i ka ne sama ka bɔ dingaba kɔnɔ, ka ne ta jurumun bɛɛ firi i kɔ fɛ. 
Sabu kaburukɔnɔmɔgɔw le tɛna i fo ka i waleɲumanlɔn, suw le tɛna i tando; minw lajigira kaburu dinga kɔnɔ, olugu jigi tɛ i ta kankelentigiya kan tuun. 
Mɔgɔ ɲanamanw, mɔgɔ ɲanamanw, olugu bɛ se ka i fo ka i waleɲumanlɔn, i n’a fɔ ne b’a kɛra cogo min na bi. Facɛw bɛ o denw karan janko o ye i ta kankelentigiya lɔn. 
Matigi Ala ka ne kisi! An bɛna dɔnkiri la a ye ni an ta fɔrifɛnw ye an si bɛɛ ra, Matigi Ala ta batoso kɔnɔ. 
Ayiwa, Ezayi tun k’a fɔ ko o ye na ni toromɔ siri kelen ye, ka na o lala Ezekiyasi ta joriw kan; ko ni o kɛra, a bɛ kɛnɛya. 
Ezekiyasi tun k’a fɔ ko: «Tagamasiyɛn juman le bɛna a yira ko ne bɛna kɛnɛya fɔ ka taga don Matigi Ala ta batoso kɔnɔ tuun?» 
