Yeremi.
23.
«Sagagbɛnbaga minw bɛ ne ta sagakuru halakira ka sagaw janjan, bɔnɔ bɛ olugu sɔrɔ, Matigi Ala ko ten. 
O kosɔn sagagbɛnbaga minw bɛ ne ta mɔgɔw kunna, ne Matigi Ala, Izirayɛli ta Ala ka min fɔ olugu ta ko ra, o ye nin ye, ko: Aw le ka ne ta sagaw gbɛn, ka sagakuru janjan; aw ma aw hakiri to o ra, nka ne kɔni bɛna ne hakiri to aw ra ka aw sara ka kaɲa ni aw ta kɛwalejuguw ye. Matigi Ala ko ten. 
«Ne ta sagakuru tɔ minw tora jamanaw bɛɛ ra, ne tun ka o gbɛn ka taga jamana minw bɛɛ ra, ne yɛrɛ bɛna olugu lajɛn, ka o lana o yɛrɛ ta yɔrɔ ra; o bɛna bugu, ka caya kosɛbɛ. 
Ne bɛna sagagbɛnbaga dɔw bla o kunna, minw bɛna o kɔrɔsi. Siranya tɛna o mina tuun, jigitigɛko tɛna o sɔrɔ tuun; o dɔ tɛna tunu tuun. Matigi Ala ko ten.» 
A flɛ, lon dɔ bɛna se, Matigi Ala ko ten, ne bɛna mɔgɔ terennin dɔ lawuri Dawuda ta duruja ra, min bɛna sigi masaya ra ka mɔgɔw mara ni hakiri ye, ka can ni terenninya ladon jamana kɔnɔ. 
Ale ta wagati ra, Zuda mara bɛna kisi, Izirayɛli jamana bɛna sigi hɛra ni laganfiya ra; o bɛna a wele tɔgɔ min na o ye ko: Matigi Ala, an ta terenninya tigi. 
«O le kosɔn, lon dɔ bɛna se, Matigi Ala ko ten, o lon na mɔgɔ tɛna a fɔ tuun ko: ‹Ne bɛ kari Matigi Ala ɲanaman tɔgɔ ra, ale min ka Izirayɛlimɔgɔw labɔ Misiran jamana ra.› 
Nka o bɛna a fɔ le ko: ‹Ne bɛ kari Matigi Ala ɲanaman tɔgɔ ra, ale min ka Izirayɛlimɔgɔw ta durujaw lana, ka aw lasekɔ ka bɔ sahiliyanfan jamana ra, ani ka bɔ jamana tɔw bɛɛ ra, a tun ka aw gbɛn ka taga jamana minw bɛɛ ra.› O bɛna na sigi o yɛrɛ ta dugukolo kan.» 
Min fɔra ciraw ta ko ra: «Ne jusu kasira kosɛbɛ, fɔ ka ne kolow bɛɛ magaya; ne kɛra i ko dɔrɔtɔ, i ko dɔrɔ ka mɔgɔ min ɲanamini, Matigi Ala ni a ta kuma saninmanw kosɔn. 
Sabu jamana fara jɛnɛya ra, jamana bɛ sukasi ra, danga kosɔn, kongokolon bɛganmarayɔrɔw jajara. Mɔgɔw bɛ bori kojugu nɔ fɛ, o bɛ o ja gbɛlɛya ka ko bɛnbariw le kɛ. 
Ciraw, ani sarakalasebagaw, o bɛɛ ye Alaɲasiranbariw le ye; hali ne ta batoso kɔnɔ, ne ka o ta kojuguw sɔrɔ yi! Matigi Ala ko ten! 
O kosɔn o bɛna tɛrɛndɛ o tɛmɛsira kan, o ta sira bɛ kɛ dibi ye; o bɛna o ɲɔni ka o ben, sabu ni ne nana wuri o kama san min na, ne bɛna kojugu ben o kan. Matigi Ala ko ten.» 
«Ne ka ko bɛnbariw ye Samari ta ciraw fɛ: O ka ciraya kɛ ni Baali* ta jo tɔgɔ ye, o ka ne ta mɔgɔw, Izirayɛlimɔgɔw lafiri. 
Nka Zeruzalɛmu ta ciraw fɛ, ne ka kojuguba le ye; o bɛ jɛnɛya kɛ, o bɛ tagama faninya kan. O bɛ baraka don kojugukɛbagaw ra, janko o si kana o ta juguya dabla. O bɛɛ bɛ ne ɲa kɔrɔ i ko Sodɔmukaw; Zeruzalɛmukaw bɛ i ko Gomɔrikaw.» 
O kosɔn Fangatigi Ala ka nin le fɔ ciraw ta ko ra, ko: «Ne bɛna o baro ni jalaji le ye, ka baga kɛ o minji ra k’a di o ma; sabu Zeruzalɛmu ta ciraw le sababu ra, Alaɲasiranbariya cayara jamana yɔrɔ bɛɛ ra.» 
Fangatigi Ala ko: «Ni ciraw bɛ cirayakumaw fɔ aw ye, aw kana o ta kumaw lamɛn, sabu o bɛ aw nɛgɛra ni kuma gbansanw le ye. O bɛ ko minw fɔra aw ye ko Ala ka o yira o ra, o kow bɔra olugu yɛrɛ le ra, o ma bɔ Matigi Ala da ra. 
Minw bɛ ne dɔgɔya, o bɛ sɔn k’a fɔ olugu ye ko: ‹Matigi Ala ko a bɛna hɛra kɛ aw ye!› Minw bɛɛ bɛ tugu o yɛrɛ jusukun ta miiriyaw kɔ o b’a fɔ olugu ye ko: ‹Kojugu foyi tɛna aw sɔrɔ!› 
O tuma, jɔntigi le tun bɛ ni Matigi Ala ye a ta kolatigɛyɔrɔ ra? Jɔn le ɲa k’a ye, walama k’a lamɛn? Jɔn le k’a janto a ta kuma ra, janko k’a lamɛn?» 
«A flɛ, Matigi Ala ta sanfɔɲɔ ye nin ye! A ta jusugban le wurira; o sanfɔɲɔba le wurira, a bɛ munumununa mɔgɔjuguw kunna. 
Matigi Ala ta dimi tɛna mala fɔ a ka ko min latigɛ a jusukun na, a ye o kɛ k’a dafa. Wagati nataw ra, aw bɛna o kow bɛɛ faamu.» 
Ala ko: «Ne ma nin ciraw ci, nka o borira ka taga ciraya kɛ; ne ma kuma don o da ra nka o tagara cirayakumaw fɔ. 
Ni o tun bɛ ni ne ye ne ta kolatigɛyɔrɔ ra, o tun bɛna ne ta kumaw lase ne ta mɔgɔw ma, k’a to o ye sekɔ ka bɔ o ta sirajuguw kan, ka o ta kɛwalejuguw dabla.» 
«Yala ne ye yɔrɔsurunmɔgɔw dɔrɔn ta Ala le ye wa? Matigi Ala ko ten. Yala ne tɛ yɔrɔjanmɔgɔw bɛɛ ta Ala ye fana wa? 
Yala mɔgɔ bɛ se ka dogo yɔrɔ dogonin dɔ ra ko ne Ala tɛna o tigi ye wa? Matigi Ala ko ten. Yala ne ta bonya ma sankolo ni dugukolo yɔrɔ bɛɛ fa wa? Matigi Ala ko ten.» 
«Ciraw bɛ min fɔra, ne ka o mɛn. O bɛ cirayakuma minw fɔra ne tɔgɔ ra o ye faninya le ye. O b’a fɔ ko: ‹Ne ka ko dɔ ye siko ra dɛ! Ne ka ko dɔ ye siko ra!› 
O ciraw bɛ jijara ka o faninya ciraya minw kɛ, ka o mɔgɔlafirikumaw miiri o jusukun na ka o ciraya kɛ, o bɛna o kow dabla tuma juman le? 
O bɛ to ka o ta siko minw ɲafɔ ɲɔgɔn ye, o b’a miiri ko o bɛ se k’a to ne ta mɔgɔw ye ɲina ne tɔgɔ kɔ, i n’a fɔ o bɛmaw ɲinana ne tɔgɔ kɔ cogo min na Baali* ta jo kosɔn. 
Ni cira min ka siko kɛ, o ye a ta siko lakari; nka ne ka ne ta kuma lase mɔgɔ min ma, o tigi ye ne ta kuma fɔ ka kaɲa ni can sira ye, sabu mun le ka simanɲaga ni simankisɛ kɛ kelen ye? Matigi Ala ko ten. 
Yala ne ta kuma tɛ i ko tasuma le wa? Matigi Ala ko ten. Yala a tɛ i ko nɛgɛkuru min bɛ fara ci wa? 
«A flɛ, nin le kosɔn ne bɛ ciraw kɛrɛ, Matigi Ala ko ten, olugu minw bɛ ne ta kuma sonya ɲɔgɔn fɛ. 
A flɛ, ne bɛ ciraw kɛrɛ, Matigi Ala ko ten; minw bɛ o yɛrɛ nɛnkun ta k’a fɔ ko: ‹Matigi Ala ko!› 
A flɛ, minw bɛ faninya sikow ciraya kɛra, ne bɛna olugu kɛrɛ, Matigi Ala ko ten; o bɛ o sikow lakari ka ne ta mɔgɔw lafiri ni o faninyakumaw ye, ani o ta kungbɛlɛya ye, k’a sɔrɔ ne ma o ci, ne ma foyi fɔ o ye. O tɛ foyi le ɲa nin mɔgɔw ye; Matigi Ala ko ten.» 
«Ayiwa, ni nin mɔgɔw, walama ni cira dɔ, walama ni sarakalasebaga dɔ ka i ɲininka ko: ‹Matigi Ala ta kuma ye juman le ye, a ka doni juman la an kan?› I ye o tigi jaabi ko: ‹Aw yɛrɛ le ye doni ye, ne bɛna o doni bɔ ne kunna. Matigi Ala ko ten.› 
Ni cira dɔ, walama ni sarakalasebaga dɔ, walama ni mɔgɔ dɔ k’a fɔ ko: ‹Matigi Ala ka doni juman le la ale kan!› Ayiwa, ne bɛna o tigi ni a ta somɔgɔw kɛrɛ. 
Aw ka kan ka aw sigiɲɔgɔnw, walama aw balemaw ɲininka le ko: ‹Matigi Ala ta jaabi ye juman ye? Matigi Ala ka mun fɔ?› 
Nka aw man kan k’a fɔ tuun ko: ‹Matigi Ala ka doni juman le la an kan!› Yala Matigi Ala ta kuma ye doni le ye wa? Ni aw bɛ o fɔ, o tuma aw bɛ Ala ɲanaman, Fangatigi Ala, an ta Ala ta kuma yɛlɛmana le. 
Aw ye cira ɲininka ko: ‹Matigi Ala ka i jaabi ko di? Matigi Ala ka mun fɔ?› 
Nka ni aw ka to k’a fɔ ko: ‹Matigi Ala ka doni la anw kan›, o tuma Matigi b’a fɔ ko: i n’a fɔ aw bɛ to ka nin kuma fɔ, ko: ‹Matigi Ala ka doni la anw kan› k’a sɔrɔ ne k’a fɔ aw ye ko aw kana a fɔ, ko: ‹Matigi Ala ka doni la anw kan›, 
o tuma ne bɛna ban aw ra pewu, ka aw gbɛn ka bɔ ne ɲa kɔrɔ, aw ni aw ta dugu bɛɛ, ne tun ka o dugu min di aw bɛmaw ma. 
Ne bɛna aw kɛ dɔgɔyarifɛn ye, dɔgɔyari min tɛna ban; ka aw lamaroya kosɛbɛ, mɔgɔ tɛna ɲina maroya min kɔ ka ye.» 
