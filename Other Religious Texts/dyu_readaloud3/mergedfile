Ezayi.
13.
Ala ka fɛn minw yira Amɔzi dencɛ Ezayi ra, Babilɔni* ta kow ra. 
Aw ye tagamasiyɛn dɔ kɔrɔta kuru dɔ kan, yiri foyi tɛ kuru min kan! Aw ye aw kan kɔrɔta ka o wele! Aw ye aw boro fifa o ma, o ye na don fagamaw ta donda fɛ! 
Ne yɛrɛ kumana ne ta cɛw fɛ, minw blara danna ne ye; ne ka ne ta cɛfariw wele, ne dimibɔbagaw, ne ta bonya sɔrɔri ko ka di minw ye. 
Mankan caman bɛ bɔra kuruw kunna, i ko jama camanba mankan; jamanaw ta wɔyɔkanw, siyaw lajɛnnin ta wɔyɔkan! Fangatigi Ala bɛ a ta mɔgɔw jatera, k’a ta kɛrɛkɛjama labɛn kɛrɛ kama. 
O bɛ nana ka bɔ jamanajan dɔ ra, fɔ dunuɲa dan na yi. Matigi Ala ni a ta jusufariya ciradenw bɛna jamana bɛɛ halaki. 
Aw ye maɲumankokasi kɛ, sabu Matigi Ala ta lon surunyara, Sebɛɛtigi Ala ta cɛnrilonba bɛ nana. 
O kosɔn bɛɛ baraka bɛna ban, cɛ bɛɛ fari bɛna faga. 
Jigitigɛ bɛna o mina, tɔɔrɔ ni dimi bɛna ben o kan; o bɛna o yɛrɛ tɔnɔmi i ko muso jigibagatɔ. O kɔnɔnɔfirinin bɛna to ka ɲɔgɔn flɛ; o ɲadaw cogo bɛna yɛlɛmana. 
Matigi Ala ta lon natɔ ye nin ye, a ta fariya, ni a ta jusugban, ni a ta dimiba lon lo. A bɛna jamana kɛ yɔrɔ lakolon ye, ka jurumunkɛbagaw halaki ka bɔ jamana kɔnɔ. 
Sankolo lolow, ani a lolokuruw, o si tɛna o ta yeelen bɔ tuun. Tere bɔtɔ bɛna kɛ dibi ye, karo fana tɛna a ta yeelen bɔ tuun. 
Ne bɛna dunuɲamɔgɔw ta kojugu sara di o ma, ka mɔgɔjuguw ta terenbariya sara di o ma. Ne bɛna yɛrɛyiramɔgɔw ta yɛrɛbonya ban, ka mɔgɔ jusu farimanw ta wasoya bɔ o ra. 
Ne bɛna mɔgɔw yeko gbɛlɛya ka tɛmɛ sanin yɛrɛworo yeko kan, ka adamadenw yeko gbɛlɛya ka tɛmɛ Ofiri sanin yeko kan. 
O kosɔn ne bɛna sankolo yuguyugu; dugukolo ni a jusiginanw bɛna yɛrɛyɛrɛ, Fangatigi Ala ta jusugban sababu ra, ani a ta dimiba lon kosɔn. 
Mɔgɔw bɛna kɛ i ko o bɛ dagbɛ min gbɛnna, ka kɛ i ko sagaw ni ba minw ma mɔgɔ sɔrɔ ka o lajɛn; bɛɛ bɛna munu a ta siyamɔgɔw fan na, bɛɛ bɛna bori ka taga a ta faso fan na. 
Ni o ka mɔgɔ o mɔgɔ sɔrɔ, o bɛ o tigi sɔgɔ ni biɲɛ ye, ni o ka min o min mina, o bɛ o faga ni kɛrɛkɛmuru ye. 
O bɛna o ta sinmindenw gbasi dugu ma ka o ɲɔɲɔ o yɛrɛ ɲa na; o bɛna o ta bonkɔnɔfɛnw bɛɛ cɛ, ka jɛn ni o ta musow ye jagboya ra. 
A flɛ, ne bɛna Mɛdikaw lasu o ra, o siya min tɛ wari jate foyi ye, o fana tɛ sanin fɛ. 
O ta kalanw bɛna kanbelenw sɔgɔ ka o ben dugu ma. O tɛna hina hali denɲɛninw na, o tɛna denmisɛn si flɛ ka makari a ra. 
O ra, Babilɔni min tun ye maraw bɛɛ ta dugu cɛɲumanba ye, min tun ye Babilɔnikaw ta nɔɔrɔ ni o ta yɛrɛbonya sababu ye, o dugu bɛna kɛ i ko Ala ka Sodɔmu ni Gomɔri dugu minw halaki. 
Mɔgɔ si tɛna sigi Babilɔni tuun; a lakolon le bɛna to wagati bɛɛ, ani tuma bɛɛ. Hali kongoyaalabagaw tɛna o ta fanibonw lɔ yi, sagagbɛnbagaw tɛna sigi yi ni o ta sagaw ye ka nɛnɛkiri! 
Kongofɛnw le bɛna la yi: gbingbinw bɛna a bonw fa, kɔnɔsogolonw bɛna a yɔrɔw kɛ o ta siyɔrɔw ye, bakɔrɔninw bɛna to ka panpan yi. 
Suruguw le bɛna to ka kasi o ta fagamabonbaw kɔnɔ, kongowuruw bɛna to ka kasi o ta masasoɲumanw kɔnɔ. Babilɔni ta wagati le sera; dɔ fana tɛna fara a ta teredaw tɔ kan. 
﻿Ezayi.
14.
Sigiya t’a ra, Matigi Ala bɛna hina Yakuba ta mɔgɔw ra, a bɛna Izirayɛlimɔgɔw ta tuun; a bɛna o sigi o yɛrɛ ta dugukolo kan. Lonanw bɛna na fara o kan; olugu bɛna na sigi ni Yakuba ta mɔgɔw ye. 
Siya dɔw le bɛna Izirayɛlimɔgɔw ta ka na ni o ye Izirayɛli jamana ra. Izirayɛlimɔgɔw bɛna o mɔgɔw kɛ o ta jɔncɛw ni o ta jɔnmusow ye Izirayɛli jamana ra, Matigi Ala ka jamana min di o ma. Siya minw tun ka Izirayɛlimɔgɔw mina, Izirayɛlimɔgɔw bɛna olugu fana mina; minw tun ka o ta fanga sigi Izirayɛlimɔgɔw kan, Izirayɛlimɔgɔw bɛna o ta fanga sigi olugu fana kan. 
Ni Matigi Ala nana aw laganfiya tuma min na, ka aw ta tɔɔrɔ ni aw ta sɛgɛ ban, ani jɔnyagbɛlɛn min tun lara aw kan, ka o bɛɛ ban, 
o tuma ra aw bɛna Babilɔni masacɛ tɔgɔ don dɔnkiri ra, k’a fɔ ko: E, min tun bɛ mɔgɔw minako juguyara, ale ta ko banna pewu! A ta jagboyafanga sera a dan ma! 
Matigi Ala ka mɔgɔjuguw ta bere kari; a ka fangatigi farimanw ta masacɛbere kari. 
Ale jusu gbannin le tun bɛ to ka jamana wɛrɛw ta mɔgɔw faga, o fagari fana tun tɛ dabla; a diminin le tun bɛ siya tɔw mara jagboya ra, ka sɛgɛba la o kan, dan tɛ sɛgɛ min na. 
Sisan kɔni, jamana bɛɛ bɛ ɲasuma ni laganfiya ra; o bɛ ɲagari fɔ ka kule ci! 
Hali sipɛrɛsisunw bɛɛ bɛ ninsɔndiya ele ta ben kosɔn; Liban sɛdirisunw ko: «Kabini ele benna, yiritigɛbaga si tɛ nana an kama tuun!» 
Kaburu jukɔrɔyɔrɔ kɔrɔtɔninba bɛ a yɛrɛ labɛnna ka i natɔ kunbɛn; o bɛ su tɔw lakunu ele kosɔn, dunuɲa kuntigiw bɛɛ suw; o bɛ siyaw ta masaw bɛɛ lawurira ka bɔ o ta sigiyɔrɔw ra ele kosɔn. 
O bɛɛ bɛna kuma ta, k’a fɔ i ma ko: «Ele fana kɛra barakantan ye i ko anw, ele ni anw bɛɛ kɛra kelen ye!» 
I ta yɛrɛbonya jigira kaburu kɔnɔ, ani i ta gɔnifɔkanw bɛɛ; kaburu tumuw le kɛra i ta lanan ye, tumumisɛnw kɛra i ta birifani ye. 
E, ele le bɔra san fɛ ka ben tan wa? Ele sɔgɔmada lolo, dugugbɛda lolo, ele benna fɔ dugu ma, ele min tun bɛ se siya tɔw ra! 
I tun b’a fɔra i yɛrɛ kɔnɔ ko: «Ne bɛna yɛlɛn ka taga fɔ sankolo kɔnɔ, ne bɛna ne ta sigiyɔrɔ layɛlɛn ka se fɔ Ala ta lolow kunna; ne bɛna taga sigi fɔ alaw ta jamalajɛnkuru kunna, fɔ sahiliyanfan kɔnɔnɔyɔrɔ ra! 
Ne bɛna yɛlɛn fɔ sankabaw kunna, ne bɛna kɛ i ko Ala kɔrɔtaninba yɛrɛ!» 
Nka o ka i firi kaburu dibi ra, fɔ dingaba dɔ jukɔrɔyɔrɔ ra yi! 
Ni mɔgɔ min ka i ye, o tigi b’a ɲa lɔ i ra, ka i flɛ kosɛbɛ, k’a fɔ ko: «E, cɛ min tun bɛ dugukolo yɛrɛyɛrɛ, ale le ye nin ye tan wa? Ale le tun bɛ jamanaw yuguyugu, 
ka dunuɲa kɛ i ko kongokolon, k’a duguw cici; a fana tun tɛ a ta kasodenw labla ka ye fiyewu!» 
Siya tɔw ta masacɛw bɛɛ, o ka olugu bɛɛ kelen kelen la ni bonya ye o ta kaburu kɔnɔ. 
Nka o ka ele firi kɛnɛ ma, i ma kaburu sɔrɔ. I kɛra i ko den kɔgɔbari su, mɔgɔw bɛ ɲigi min na. O ka i la kɛrɛkɛden faganinw cɛ ra, minw fagara ni kɛrɛkɛmuru ye. Mɔgɔw bɛ o suw dɔndɔn ka tɛmɛ; o bɛ o suw firi faradinga kɔnɔ. 
Ele tɛna la kaburu kɔnɔ i ko masacɛ tɔw, sabu i ka i ta jamana cɛn, ka i yɛrɛ ta jamana mɔgɔw halaki. Mɔgɔjuguw ta siya tɔgɔ tɛna fɔ tuun fiyewu! 
Aw ye o ta denw ta fagari ko labɛn, o facɛw ta terenbariyaw kosɔn, janko olugu fana kana na wuri lon dɔ ka dunuɲa mina, k’a kɛ o ta ye, ka o ta duguw lɔ ka yɔrɔ bɛɛ fa. 
«Ne bɛna wuri o kama; Fangatigi Ala ko ten. Ne bɛna Babilɔni tɔgɔ ni a ta ko tɔ bɛɛ latunu, o ta denw ni o ta mamadenw bɛɛ; Matigi Ala ko ten. 
Ne bɛna o ta yɔrɔ kɛ juguninw dogoyɔrɔ le ye, k’a yɔrɔ bɛɛ kɛ bɔgɔ ye. Ne bɛna o flan ni flanan ye ka o halaki; Fangatigi Ala ko ten.» 
Fangatigi Ala karira, ko: «Sigiya t’a ra, ne ka min ŋaninya o le bɛna kɛ, ne ka min latigɛ, o bɛna dafa! 
Ne bɛna Asirikaw halaki ka bɔ ne ta jamana kɔnɔ; ne bɛna o dɔndɔn ne ta kuruw kan. Ne bɛna o ta doni ta ka bɔ ne ta mɔgɔw kunna, ka o ta fanga yiri kari ka bɔ o kan na.» 
Matigi Ala ka min latigɛ dunuɲa bɛɛ lajɛnnin kama, o le ye nin ye; a k’a boro kɔrɔta siyaw bɛɛ kan ko a bɛna min kɛ o ra, o le ye nin ye. 
Fangatigi Ala ka nin ko latigɛ ka ban; jɔn le bɛ se k’a bari? A boro kɔrɔtanin lo; jɔn bɛ se k’a lalɔ? 
Masacɛ Ahazi sara san min na, nin kuma fɔra, ko: 
Filisi jamana bɛɛ lajɛnnin, aw kana ɲagari ko aw bugɔbere karira dɛ, sabu sa ta lilin tɔ bɛna falen ka kɛ satutu le ye; sa bɛna den min woro, o bɛna kɛ sajuguba kamantigi dɔ le ye! 
O tuma ra, dɛsɛbagatɔw bɛɛ ra mɔgɔ dɛsɛnin bɛna domuni sɔrɔ, fagantanw bɛna hɛra ni laganfiya sɔrɔ. Nka ne bɛna aw Filisikaw ta lilinw bɛɛ faga, kɔngɔ sababu ra; ni fɛn o fɛn ka to aw kɔ, ne bɛna o bɛɛ faga. 
Dugu donda, ele ye maɲumankokanw fɔ! Dugu, ele ye kule! Filisi jamana bɛɛ lajɛnnin baraka ye ban, sabu sisi finman dɔ bɛ wurira ka na ka bɔ sahiliyanfan fɛ; o mɔgɔw ta kɛrɛkɛjama ra, cɛ si tɛ to kɔ. 
An bɛna nin siya ta ciradenw jaabi ni mun kuma le ye? Ko Matigi Ala le ka Siyɔn dugu sigi, ko a ta jamana ɲanibagatɔw bɛna dogoyɔrɔ sɔrɔ yi. 
﻿Ezayi.
15.
Kuma minw fɔra Mohabukaw ta ko ra: Ɔnhɔn, a halakira su kelen na! Mohabukaw ta dugu min ye Ari ye, o ta banna! Ɔnhɔn, a halakira su kelen na! Mohabukaw ta dugu min ye Kiri ye, o ta banna! 
Dibɔnkaw bɛ tagara o ta alaw ta batosow kɔnɔ, o bɛ tagara o ta sɔnnikɛyɔrɔw ra, ka taga kasi. Nebo ni Medeba le kosɔn, Mohabukaw bɛ maɲumankokanw fɔra. O bɛɛ kun lira, o bɛɛ bonbosiw lira. 
O ka bɔrɔfaniw don o yɛrɛ ra ka sigi siradaw ra; o bɛɛ bɛ maɲumankokanw le fɔra, ka to ka ɲaji bɔ biribonw kunna, ani jamalajɛnyɔrɔw ra. 
Hɛsibɔnkaw, ani Elalekaw bɛ kule cira; o ta mankan bɛ sera fɔ Yahasi. O kosɔn Mohabukaw ta kɛrɛkɛcɛw bɛ mankan cira; o ja tigɛninba lo. 
Ne jusu kasira Mohabu jamana kosɔn; o ta boribagaw borira ka taga fɔ Sowari, ka taga fɔ Egilati Selisiya. O bɛ yɛlɛnna ka taga Luhiti dugu sira fɛ; o tagatɔ bɛ kasira ka taga. O tagatɔ Horonayimu dugu sira fɛ, cɛnri min sera o ma, o bɛ o kule le cira. 
Nimirimu ta jiw jara, binw jara, kongobinw halakira, binkɛnɛ ni flaburukɛnɛ si tɛ yi tuun. 
O kosɔn o ta borofɛn minw tora o boro, o sera ka fɛn o fɛn mara, o bɛ o cɛra ka taga ni o ye sɔlisunw ta kɔ kɔ fɛ. 
Sabu mankan bɛ wurira ka Mohabu jamana bɛɛ lamini; o ta maɲumankokanw mankan sera fɔ Egilayimu, o ta maɲumankokanw mankan sera fɔ Bɛri Elimu. 
Dimɔn kɔ jiw bɛɛ kɛra jori ye, nka ne bɛna ko wɛrɛ fara Dibɔnkaw ta kan tuun; Mohabuka minw bɔsira, minw tɔ tora o ta jamana kɔnɔ, jara dɔ bɛna ben olugu kan. 
﻿Ezayi.
16.
Aw ye sagajigi dɔ bla ka bɔ Sela, ka taga o di jamana kuntigi ma, ka kongokolon cɛtigɛ, ka taga o kɛ bonya ye Siyɔn dugu kɔnɔ, Siyɔn kuru kan. 
Mohabukamusow bɛna kɛ Arinɔn kɔji sennatigɛyɔrɔ ra i ko kɔnɔnin minw gbɛnna ka bɔ o ta ɲaga kɔnɔ, o bɛ yaala o kun fɛ. 
O b’a fɔ ko: «E, aw ye an ladi, aw ye fɛn dɔ latigɛ an ta ko ra; aw ye kɛ suma ye ka anw datugu teregban fɛ, ka yɔrɔ kɛ i ko su dibi. Aw ye an ta mɔgɔ gbɛnninw dogo, aw kana an ta mɔgɔ boribagatɔw janfa! 
Aw y’a to Mohabukaw ta mɔgɔ gbɛnninw ye taga sigi aw fɛ; aw ye kɛ o dogoyɔrɔ ye, ka o tanga cɛnrikɛbagaw ma.» Sabu lon dɔ mɔgɔjuguw bɛna ban, cɛnri bɛna lalɔ, cɛnrikɛbagaw bɛna tunu ka bɔ jamana kɔnɔ. 
O kɔ, masaya dɔ bɛna wuri ka sabati a ta ɲumanya sababu ra; kuntigi dɔ bɛna sigi o masasiginan kan, ka kɛ kankelentigi ye Dawuda ta so kɔnɔ; a bɛna kiti tigɛ can kan, ka terenninya sira ko lateliya. 
An ka Mohabukaw ta yɛrɛbonya ko mɛn, o ta yɛrɛbonya dama tɛmɛnin, o ta yɛrɛyira ni o ta yɛrɛbonya, o ta dabaya ni o ta wasoyakuma gbansanw. 
O kosɔn Mohabukaw bɛ kasira Mohabu jamana kosɔn, o bɛɛ le bɛ kasira. Aw ye maɲumankokasi kɛ, ka aw jusu kasi Kiri Haresɛti ta rɛzɛnburuw kosɔn. 
Hɛsibɔn dugu ta forow jajara, ani Sibima dugu ta rɛzɛnsunw. Siyaw ta kuntigiw k’a yiriborow karikari. A yiriborow tun woyora ka se fɔ Yazɛri, ka se fɔ kongokolon fan na; a borow tun nugura ka janya ka se fɔ Kɔgɔji sanin kɔ fɛ. 
O kosɔn ne bɛna kasi, ka kasi ni Yazɛrikaw ye Sibima dugu ta rɛzɛnforo kosɔn. E, Hɛsibɔnkaw! E, Elalekaw! Ne bɛna ɲaji bɔ, fɔ ka aw ɲigi, sabu kɛrɛmankan dɔ ka aw ta simankan ɲagari ni aw ta rɛzɛntigɛ ɲagari mankanw ban. 
Ɲagari ni ninsɔndiya banna yiriforow cɛ ra, dɔnkirilakanw tɛ rɛzɛnforow kɔnɔ tuun, ɲanagbɛkan tɛ yi tuun. Mɔgɔ si tɛ rɛzɛn forogira rɛzɛnforogidinga kɔnɔ tuun, sabu ne ka ɲagarikanw bɛɛ ban. 
O kosɔn ne kɔnɔ gbannin bɛ ŋuna Mohabukaw ta ko ra, k’a kɛ i ko gɔnifɔkan; ne jusukun tɔɔrɔra Kiri Hɛrɛsi ta ko ra. 
Mohabukaw bɛ taga o yɛrɛ sɛgɛ o ta sɔnnikɛyɔrɔw ra; o bɛ taga o ta alaw daari o ta batoso kɔnɔ, nka o si tɛ foyi ɲa. 
Matigi Ala ka nin kuma le fɔ kabini wagatijan Mohabukaw ta ko ra. 
Ayiwa, sisan, Matigi Ala b’a fɔ tuun ko: «Sani san saba cɛ, san saba dafanin, Mohabu jamana ta dawula bɛna ben, ani a ta jama camanba bɛɛ; mɔgɔ dama dama minw bɛna to o kɔ, olugu tɛna kɛ foyi ye, o tɛna baraka sɔrɔ.» 
﻿Ezayi.
17.
Kuma minw fɔra Damasi dugu ta ko ra: «A flɛ, Damasi tɛna kɛ dugu ye tuun; a bɛna kɛ kabakuruton le ye. 
Arowɛri mara ta duguw bɛna kɛ yɔrɔ lakolon ye, ka kɛ bɛganw ta toyɔrɔ ye; bɛganw bɛna la yi, foyi tɛna o lasiran. 
Dugu barakamanw bɛna ban Efirayimu mara kɔnɔ, masaya bɛna ban Damasi mara ra. Sirika tɔ dama dama min tora, olugu bɛna laban i ko Izirayɛlimɔgɔw ta bonya banna cogo min na. Fangatigi Ala ko ten.» 
«Ayiwa, o lon na kɔni, Yakuba ta mɔgɔw ta bonya bɛna dɔgɔya; o bɛna fasa, ka turu bɛɛ ban o fari ra. 
Izirayɛlimɔgɔw bɛna kɛ i ko simankanbaga bɛ siman lɔlɔninw mina ni a boro ye cogo min na k’a kan; o bɛna kɛ i ko mɔgɔw bɛ siman benbennin minw tɔmɔtɔmɔ Refayikaw ta kɛnɛgbɛ ra. 
Izirayɛlimɔgɔ tɔ minw bɛna to, olugu bɛna kɛ i ko o ka oliviyesun min yuguyugu k’a denw burun; o bɛna kɛ i ko yiriden tɔ fla, walama tɔ saba min bɛ to fɔ sanfɛyiriborow ra, walama den tɔ naani, walama tɔ looru min bɛ to yiriboro dencamantigi ra. Matigi Ala, Izirayɛli ta Ala ko ten.» 
O lon na, adamadenw bɛna o ɲa munu o danbaga fan fɛ; o bɛna o ɲa lɔ Izirayɛli ta Ala saninman na. 
O tɛna o ɲasin sarakabɔnanw ma tuun, o yɛrɛ boro tun ka minw lɔ; o tɛna o yɛrɛ boro ta fɛnlalaganinw flɛ tuun, jo musoman Asera ta berew, ani wusunan sarakabɔnanw. 
O lon na, Izirayɛli ta dugu barakamanw bɛna kɛ i ko dugu minw tun kɛra tomow ye yirituw cɛ ra, ani kuruw kan fɔlɔfɔlɔ, wagati min Izirayɛlimɔgɔw tun nana ben o yɔrɔ mɔgɔw kan ka o halaki. Ayiwa, Izirayɛli duguw fana bɛna kɛ yɔrɔ lakolonw ye ten le. 
Sabu aw ɲinana aw kisibaga Ala kɔ, aw ma aw hakiri to aw ta baraka sɔrɔyɔrɔ ra; o kosɔn aw ka yiriforoɲumanw sɛnɛ, ka rɛzɛn yiriboro turu ala wɛrɛw ye. 
Aw ka o turu lon min na, o lon yɛrɛ ra aw ka o wuritɔ ye; o sɔgɔmada yɛrɛ fɛ, aw ka aw ta sɛnɛfɛnw fiyerentɔ ye. Nka siman tigɛta tɛna kɛ foyi ye o lon na, banajugu ni dimi banbari kosɔn. 
E, jamaba dɔ mankan! O mankan bɛ i ko kɔgɔjiw mankan. Siyaw wɔyɔkan bɛ bɔra, i ko ji barakamanw woyokan. 
Siyaw bɛ wɔyɔkanw cira i ko jibaw woyokan; nka Matigi Ala bɛna sɔngɔ o ra, o bɛ bori ka taga fɔ yɔrɔjan. A bɛna o cɛ ka taga, i ko fɔɲɔ bɛ bɔ kuruw ra ka binɲaga cɛ ka taga cogo min na, i ko sanfɔɲɔ bɛ buguri wuri ka taga folonkonto ra cogo min na. 
Wulada wagati belen ye balahu ye, nka sani sɔgɔmada ye se, o bɛɛ bɛ tunu. Minw bɛ benna an kan, olugu ta bɛna kɛ ten le; minw bɛ an borofɛnw minana, olugu ta bɛna kɛ ten. 
﻿Ezayi.
18.
E, bɔnɔ bɛna nin jamana sɔrɔ, kamanw mankan bɛ bɔra jamana min na, jamana min bɛ Etiyopi jamana ta baw kɔ fɛ, 
jamana min bɛ ciradenw ci jibaw kan, ka o bla ka taga ji kan ni jirakurunw ye, jirakurun minw lalagara ni bin ye! Aw ciraden telimanw, aw ye taga nin siya mɔgɔw fɛ, siya min mɔgɔw ka jan, ani o fari bɛ manamana, siya min ye siranyafɛnba ye yɔrɔsurunmɔgɔw, ani yɔrɔjanmɔgɔw bɛɛ fɛ, siya min ye siya barakaman ye, min sen bɛ fɛn bɛɛ terege, bajiw ka siya min ta jamana cɛtigɛ. 
Aw dunuɲamɔgɔw bɛɛ, aw minw siginin bɛ dugukolo kan, ni tagamasiyɛn dɔ nana kɔrɔta kuruw kunna, aw ye o flɛ! Ni buru nana fiyɛ, aw y’a lamɛn! 
Sabu Matigi Ala k’a fɔ ne ye ko: «Ne bɛna to ne sigiyɔrɔ ra ka flɛri kɛ; ne bɛ to yɔrɔ kelen na, i ko fundɛnin min bɛ bɔ tere bɔwagati ra, i ko bugun min bɛ gɔmiji jigi simankanwagati ta fundɛnin tuma ra.» 
Sabu ni rɛzɛn fiyerenna ka ban, ni a fiyerenw yɛlɛmana ka kɛ rɛzɛn mɔtaw ye, sani rɛzɛntigɛwagati ye se o bɛ rɛzɛn yiriboromisɛnw lɛsɛ ni muru ye, ka yiriboro janjanw tigɛtigɛ ka bɔ yi. 
O kɔ, a bɛɛ lajɛnnin bɛna to yi, ka kɛ kuruyɔrɔw ta sogodomukɔnɔw ta ye, ka kɛ jamana kongosogow ta ye; kɔnɔw bɛna baro a ra fundɛninwagati ra, jamana kongosogow bɛɛ bɛna baro a ra nɛnɛwagati ra. 
O wagati ra, o jamana mɔgɔw bɛna na ni bonyaw ye Fangatigi Ala fɛ; jamana dɔ lo, min ta mɔgɔw ka jan, ani o fari bɛ manamana; siya dɔ lo, min ye siranyafɛnba ye yɔrɔsurunmɔgɔw, ani yɔrɔjanmɔgɔw bɛɛ fɛ, siya min ye siya barakaman ye, min sen bɛ fɛn bɛɛ terege, bajiw ka siya min ta jamana cɛtigɛ. O bɛna na ni o bonyafɛnw ye Siyɔn kuru kan, Fangatigi Ala tɔgɔ bɛ yɔrɔ min na. 
﻿Ezayi.
19.
Kuma minw fɔra Misiran jamana ta ko ra: Matigi Ala yɛlɛnna sankaba teliman dɔ kan, a bɛ nana Misiran. Misirankaw ta jow bɛ yɛrɛyɛrɛra a ɲa; Misirankaw ja tigɛra. 
«Ne bɛna Misirankaw kɔnɔnɔsu ɲɔgɔn kama: balemaw bɛna ɲɔgɔn kɛrɛ, sigiɲɔgɔnw bɛna ɲɔgɔn kɛrɛ, dugu dɔ bɛ dugu dɔ kɛrɛ, mara dɔ bɛ mara dɔ kɛrɛ. 
Misirankaw ta jagbɛlɛya bɛɛ bɛna ban pewu; ne bɛna o ta kolatigɛninw cɛn. O bɛna taga lagbɛri kɛ jotigiw le fɛ, ani subagaw, ani minw bɛ suw wele, ani lagbɛrikɛbagaw. 
Ne bɛna Misirankaw don matigicɛ fariman dɔw boro; masacɛ hinabari dɔ le bɛna a ta fanga sigi o kan. Matigi Ala, Fangatigi Ala ko ten.» 
Kɔgɔji ta jiw bɛna ja, ba ta ji bɛna ban fɔ ka ja. 
Ba ta jiborow ta jiw bɛna tori, Nili ba ta jisira ta jiw bɛna jigi fɔ ka ja; binw, ani karaw bɛna jaja. 
Bin o bin bɛ bada ra, ani ba donyɔrɔ ra kɔgɔji ra, fɛn o fɛn bɛ sɛnɛ Nili bada ra, o bɛɛ bɛna jaja, fɔɲɔ b’a yɛrɛgɛ, k’a tunu pewu! 
Jɛgɛminabagaw bɛna to ka ŋuna; minw bɛɛ bɛ dulen bla Nili baji ra, olugu bɛɛ bɛna sukasi kɛ; minw bɛ jɔ firi ji ra, olugu bɛɛ jusu bɛna kasi. 
Minw bɛ lɛnfani baara kɛ, olugu jigi bɛna tigɛ; muso minw bɛ jese woloma, ani cɛ minw b’a dan, olugu ta bɛna kɛ kɔnɔnɔfiri ye. 
O ta jesedanbagaw jigi bɛna tigɛ, minw bɛ baara kɛ sara ra, olugu bɛɛ jusu bɛna kasi. 
Sohan dugu ɲamɔgɔw ye nalomanw le ye, Farawona ladibaga hakiritigiw ta ladiri ye hakirintanyakuma le ye. Mun na aw bɛ sɔn k’a fɔ Farawona ye ko: «Anw ye hakiritigidenw le ye, masacɛkɔrɔw ta denw?» 
Aw ta hakiritigiw bɛ min sa? Ayiwa, Fangatigi Ala ka min latigɛ Misirankaw kama, o ye o kow ɲalɔn ka o yira aw ra sa! 
Sohan dugu ɲamɔgɔw kɛra fatɔw ye, Mɛnfisi dugu ɲamɔgɔw bɛ o yɛrɛ nɛgɛra; Misiran kuntigiw le bɛ Misirankaw lafirira. 
Matigi Ala ka ɲanamini le bla o ra, k’a to o ye to ka talontalon o ta kokɛtaw bɛɛ ra, i n’a fɔ dɔrɔtɔ bɛ talontalon ka ben a yɛrɛ ta fɔɔnɔ ra cogo min na. 
Mɔgɔ si tɛna se ka foyi kɛ Misiran jamana ye tuun: ɲamɔgɔw tɛna se, kɔmɔgɔ tɛna se; mɔgɔba tɛna se, mɔgɔ gbansan tɛna se. 
O lon na, Misirankaw bɛna kɛ i ko musow; wagati min ni Fangatigi Ala nana a boro kɔrɔta o kama, k’a boro fifa o kama, o bɛna siran fɔ ka yɛrɛyɛrɛ. 
Zuda mara ta ko bɛna kɛ jatigɛkoba ye Misirankaw fɛ; ni a tɔgɔ fɔra mɔgɔ o mɔgɔ kɔrɔ, o tigi bɛ siran Fangatigi Ala ta kolatigɛninw kosɔn, a ka ko min latigɛ Misiran jamana kama. 
O lon na, dugu looru bɛna sɔrɔ Misiran jamana ra, o dugumɔgɔw bɛna heburukan fɔ, o bɛna kari Fangatigi Ala tɔgɔ le ra. O duguw ra kelen bɛna wele ko Teredugu. 
O lon na, sarakabɔnan dɔ bɛna sɔrɔ Matigi Ala tɔgɔ ra Misiran jamana cɛmancɛ ra; o bɛna kabakurujan dɔ kɛ hakirijigifɛn ye, ka o bla jamana danyɔrɔ ra. 
O bɛna kɛ Fangatigi Ala ta tagamasiyɛn ni a ta seereya le ye Misiran jamana kɔnɔ; ni Misirankaw ka kule o tɔɲɔbagaw boro, ka Matigi Ala wele, Matigi Ala bɛna kisibaga di o ma, min bɛna o juguw kɛrɛ, ka o bɔsi. 
Matigi Ala bɛna a yɛrɛ yira Misirankaw ra, Misirankaw fana bɛna Matigi Ala lɔn o lon na. O bɛna a bato, ka bɛgan sarakaw* ni siman sarakaw* bɔ a ye; o bɛna dajuruw ta Matigi Ala fɛ, ka o dajuruw dafa. 
Matigi Ala bɛna Misirankaw tɔɔrɔ; a bɛna o tɔɔrɔ, nka a bɛna o kɛnɛya. O yɛrɛ bɛna sekɔ ka na Matigi Ala fɛ; a bɛna sɔn o ta daariri ma ka o kɛnɛya. 
O lon na, sira dɔ bɛna bɔ Misiran, ka taga Asiri jamana ra; Asirikaw bɛna taga Misiran, Misirankaw fana bɛna taga Asiri. Misirankaw, ani Asirikaw bɛɛ bɛna jɛn ka Matigi Ala bato. 
O lon na, Izirayɛli le bɛna kɛ jamana sabanan ye, ka fara Misiran jamana ni Asiri jamana kan, o jamana minw sababu ra Ala bɛna baraka don dunuɲa ra. 
Fangatigi Ala bɛna baraka don a ra, k’a fɔ ko: «Ne bɛ baraka don Misiran jamana ra, sabu ne ta mɔgɔw lo; ne bɛ baraka don Asiri jamana ra, sabu ne boro le ka o dan; ne bɛ baraka don Izirayɛli jamana ra, sabu ne yɛrɛ ta jamana lo.» 
﻿Ezayi.
20.
San min na Asiri masacɛ Sarigɔn tun k’a ta kɛrɛkɛjamaw kuntigiba ci ka na Azidɔdi dugu kɛrɛ k’a mina, 
o wagati le ra Matigi Ala tun kumana Amɔzi dencɛ Ezayi fɛ, k’a fɔ a ye ko: «Bɔrɔfani min bɛ i ra, taga o bɔ i yɛrɛ ra, ka i ta sanbara fana bɔ i sen na.» Ezayi k’a kɛ ten; a fari lakolon ni a sennakolon ka kɛ yaala ye. 
Matigi Ala k’a fɔ o le ra, ko: «Ayiwa, ne ta jɔncɛ Ezayi fari lakolon ni a sennakolon tagamana fɔ san saba, ka o kɛ ko nataw tagamasiyɛn ye, ka Misirankaw, ani Etiyopikaw lasɔmi cogo min na, 
Asiri masacɛ bɛna Misiran jamana ta kasodenw, ani Etiyopi jamana mɔgɔ minaninw kɛ o cogo le ra; o bɛna denmisɛnw, ani cɛkɔrɔbaw bɛɛ fari lakolon ni o sennakolon ni o julakolon mina ka taga ni o ye, ka o kɛ maroyakoba ye Misirankaw fɛ. 
Ni o kɛra, minw tun bɛ o jigi lara Etiyopi jamana kan, ka o yɛrɛ bonya Misirankaw sababu ra, olugu ta bɛna kɛ jatigɛ ni maroya ye.» 
O lon na, kɔni, o kɔgɔjida ta yɔrɔ mɔgɔw bɛna a fɔ ko: «E, a flɛ, an tun ka an jigi la minw kan, ani an tun bɛ to ka bori ka taga minw fɛ ko o ye an dɛmɛ, ka an bɔsi Asiri masacɛ boro, olugu laban kɛra nin le ye! E, anw bɛna bɔsi cogo di sisan sa?» 
﻿Ezayi.
21.
Kuma minw fɔra kɔgɔjida kongokolon ta ko ra: An juguw bɛ nana i ko sanfɔɲɔ min bɛ wuri ka woroduguyanfan kongokolon cɛtigɛ; o bɛ nana ka bɔ kongokolon kɔnɔ, ka bɔ jamana dɔ ra, min tɔgɔ bɛ siranya bla mɔgɔw ra. 
Kogbɛlɛnba le yirara ne ra: Mɔgɔjanfabagaw bɛ janfa sirira, cɛnrikɛbagaw bɛ cɛnri kɛra. Elamu kɛrɛkɛcɛw, aw ye taga! Mɛdi kɛrɛkɛcɛw, aw ye dugu lamini! Ne Ala bɛna ŋunakanw bɛɛ ban. 
O kosɔn ne soro bɛ ne dimina, kɔnɔdimi ka ne mina i ko muso jigibagatɔ; jigitigɛ kosɔn ne toro tɛ foyi mɛnna tuun, jatigɛ kosɔn ne ɲa tɛ foyi yera tuun. 
Ne hakiri ɲagamina, ne ja tigɛra fɔ ne bɛ yɛrɛyɛrɛ. Ne kɔrɔtɔnin tun bɛ to ka sufɛra min makɔnɔ, o kɛra siranyafɛn ye ne fɛ sisan. 
O bɛ domunikɛyɔrɔ labɛn ka tapiw lala, ka domuni kɛ, ka min. Nka o bɛna bara k’a mɛn ko: «Aw ye wuri, kɛrɛkuntigiw! Aw ye turu mun aw ta nɛgɛbɛnnanw na!» 
Sabu Matigi Ala k’a fɔ ne ye ko: «Taga yɔrɔkɔrɔsibaga dɔ sigi, ka yɔrɔ kɔrɔsi; ni a ka min ye, a ye o fɔ. 
Ni a ka sowotoro dɔ ye so fla bɛ min samana, ka mɔgɔ dɔw ye faliw kan, ka dɔw ye ɲɔgɔmɛw kan, a ye kɔrɔsiri kɛ ka ɲa, a ye kɔrɔsiri kɛ ka ɲa kosɛbɛ.» 
Yɔrɔkɔrɔsibaga pɛrɛnna, ko: «Matigi, ne lɔnin bɛ sankaso kunna, lon o lon ne bɛ yɔrɔ kɔrɔsi. Ne lɔnin bɛ ne lɔyɔrɔ ra; su o su ne bɛ flɛri kɛ. 
A flɛ, cɛ dɔ bɛ nana sowotoro dɔ kɔnɔ, so fla bɛ sowotoro samana! A ka kuma ta, k’a fɔ ko: ‹A benna, Babilɔni benna! O ta alaw bɛɛ benbenna dugu ma, ka cici.› » 
E, ne ta mɔgɔw, o ka aw minw gbasi simangbasikɛnɛ ra, ka aw fiyɛ i ko siman, ne ka min mɛn Fangatigi Ala, Izirayɛli ta Ala fɛ, ne ka o le fɔ aw ye. 
Kuma minw fɔra Duma mara ta ko ra: Mɔgɔ dɔ tora Seyiri ka pɛrɛn ka ne wele, ko: «Dugu kɔrɔsibaga, sufɛra bɛ cogo di? Dugu kɔrɔsibaga, sufɛra bɛ cogo di?» 
Dugu kɔrɔsibaga ko: «Sɔgɔmada bɛ sera, nka su fana bɛ kora tuun. Ni aw b’a fɛ ka ɲininkari kɛ, aw ye ɲininkari kɛ; o kɔ, aw ye sekɔ ka na tuun.» 
Kuma minw fɔra Arabujamana ta ko ra: «Aw bɛna si Arabujamana yirituw ra, aw Dedanka ɲɔgɔmɛtigi dugutagabagaw! 
Aw ye taga minlɔgɔtɔw kunbɛn ni ji ye, aw minw siginin bɛ Tema jamana ra, aw ye taga boribagaw nɔ fɛ ni domuni ye. 
Sabu o bɛ borira kɛrɛkɛmuru le ɲa, kɛrɛkɛmuru min samana ka bɔ a forogo ra o kama, ani kalan min samana o kama; o bɛ borira kɛrɛ baraka bonyakojugu le ɲa.» 
Sabu Matigi k’a fɔ ne ye ko: «Sani san kelen cɛ, san kelen dafanin, ne bɛna Kedari mara ta dawula bɛɛ ban. 
Kedari ta kalanbonbaga cɛfari tɔ minw bɛna to, olugu bɛna kɛ cɛ dama dama dɔrɔn. Matigi Ala, Izirayɛli ta Ala le kumana.» 
﻿Ezayi.
22.
Kuma minw fɔra kurufurancɛ ta ko ra, Ala ka kurufurancɛ min yira cira ra: O tuma mun le ka aw sɔrɔ, fɔ aw bɛɛ yɛlɛnna aw ta biribonw san fɛ, 
ele dugu mankanbatigi, dugu min fara wɔyɔkanw ni ɲanagbɛkanw na? Aw ta mɔgɔ faganinw ma faga ni kɛrɛkɛmuru ye, o ma sa kɛrɛkɛyɔrɔ ra. 
Aw ta kɛrɛkuntigiw bɛɛ borira ɲɔgɔn fɛ; kalantigiw ka o mina ka o kɛ kasodenw ye. O ka aw ta mɔgɔ min o min sɔrɔ, o ka o bɛɛ mina, hali minw tun borira ka se fɔ yɔrɔjan. 
O kosɔn ne b’a fɔ ko: «Aw ye aw ɲa bɔ ne ra, aw y’a to ne ye kasi kosɛbɛ. Aw kana aw yɛrɛ sɛgɛ ko aw bɛ ne jusu saarora ne ta dugumɔgɔw ta cɛnri kosɔn.» 
Sabu nin lon ye ɲagban lon le ye, ani halakiri lon, ani kɔnɔnɔfiri lon, Matigi, Fangatigi Ala ka min ben an kan kurufurancɛ yɔrɔ ra, a ka kurufurancɛ min yira cira ra. Dugu laminikogow bɛna benben o lon na, kulekanw bɛna bɔ ka taga kuruyɔrɔw fan na. 
Elamukaw ta kɛrɛkɛcɛw ka o ta biɲɛforogow ta; o ta sowotorotigiw, ani o ta sotigiw fana wurira. Kiri ta kɛrɛkɛcɛw ka o ta nɛgɛbɛnnanw labɔ. 
E, Zeruzalɛmukaw, aw ta dingakɔnɔyɔrɔw bɛɛ ra cɛɲumanw fara sowotorow ra! Kɛrɛkɛcɛ sotigiw nana lɔ aw ta dugu donda ra dɛ! 
Fɛn min tun bɛ Zuda mara tanga, o bɛɛ tara ka bɔ o kɔrɔ. O lon na, aw jigi tun bɛ Yiritu ta bon ta kɛrɛkɛminanw le kan. 
Wo caman minw tun bɔra Dawuda ta masabonba kogow ra, aw ka o ye. Aw tun ka ji mara aw yɛrɛ ye dugumayanfan ta jimarayɔrɔ ra. 
Aw tun ka Zeruzalɛmu bonw jate ka bon dɔw cici janko ka dɔ fara dugu kogo baraka kan. 
Aw tun ka jimarayɔrɔ dɔ labɛn kogo fla cɛ ma, ka jidinga kɔrɔ ta jiw kɛ o kɔnɔ. Nka min ye nin kow kɛbaga ye, aw ma o tigi flɛ; min ka nin kow labɛn kabini wagatijan, aw ma o tigi jate. 
O lon na, Matigi, Fangatigi Ala tun k’a fɔ aw ye ko aw ye kasi, ka maɲumankokasi kɛ, ka aw kun li, ka bɔrɔfaniw don aw yɛrɛ ra. 
Nka jusudiyakow, ani ninsɔndiyakow, aw ka o le kɛ! Aw ka misiw faga, ka sagaw kannatigɛ, ka o sogo domu, ka duvɛn min, k’a fɔ ko: «An ye domuni kɛ, ka min, sabu sini an bɛna sa!» 
Fangatigi Ala ka nin kuma fɔ k’a don ne toro ra; a ko: «Fɔ ka taga se aw ta saya ma nin terenbariyakow tɛna yafa aw ma fiyewu!» Matigi, Fangatigi Ala ko ten. 
Matigi, Fangatigi Ala ko: «Wuri ka taga nin fagamacɛ fɛ, min ye Sebina ye, masaso kunnasigibaga, i y’a fɔ a ye ko: 
‹Ele ta mun le bɛ yan, walama i ta mɔgɔ juman le bɛ yan, fɔ ka na kɛ kaburu sogi ye k’a bla i yɛrɛ tɔgɔ ra yan? I bɛ kaburu sogira i yɛrɛ tɔgɔ ra kuruw san fɛ, i bɛ i su layɔrɔ lɛsɛra faraw ra k’a bla! 
A flɛ, ele cɛ barakaman, Matigi Ala bɛna ele mina ka i siri kɔlikɔli, ka i firi ni baraka ye fɔ yɔrɔjan, 
k’a to i ye kolonkolon, ka kolonkolon i ko kabakuru, ka taga fɔ jamana dɔ ra, jamana min kɔnɔ ka bon. I bɛna taga sa o yɔrɔ le ra, i ta sowotoro dawulamanw bɛna to yi, ele min ka maroya ben i matigicɛ ta masaso kan! 
Ne bɛna i gbɛn ka bɔ i ta baara ra, ka i sama ka bɔ i lɔyɔrɔ ra. 
O lon na, ne bɛna ne ta baaraden wele, min ye Hilikiya dencɛ Eliyakimu ye. 
Ne bɛna i ta fagamaderege don ale le ra, k’a cɛsiri ni i ta cɛsirijara ye, ka i ta fanga di a ma. A bɛna kɛ Zeruzalɛmukaw fa ye, ani Zuda mara mɔgɔw fa. 
Ne bɛna Dawuda ta masaya fanga lakile di a ma. Ni a ka bon min dayɛlɛ, mɔgɔ tɛ se ka o datugu; ni a ka min datugu, mɔgɔ tɛ se ka o dayɛlɛ. 
Ne bɛna a turu dugu ma i ko nɛgɛbere, yɔrɔ barakaman dɔ ra; a ta masasiginan bɛna tɔgɔba sɔrɔ ka bonya la a ta somɔgɔw kan.› » 
A ta somɔgɔw ta doni bɛɛ bɛna dulon ale le ra, o ta durujaw, ani o kɔmɔgɔw bɛɛ, i ko o bɛ minanw dulon nɛgɛbere ra cogo min na, jifiyɛw, ani dagaw. 
Nka Fangatigi Ala ko: «Lon dɔ, o nɛgɛbere min tun turura yɔrɔ barakaman na, o nɛgɛbere bɛna yɔgɔyɔgɔ, ka kari ka ben; doni minw tun dulonnin b’a ra, o bɛɛ bɛna ben ka cici. Matigi Ala ko ten.» 
﻿Ezayi.
23.
Kuma min fɔra Tiri dugu ta ko ra: Tarisisi ta jirakurunbaw, aw ye maɲumankokasi kɛ! Sabu Tiri dugu halakira, bon tɛ yi tuun, kurunlɔyɔrɔ tɛ yi tuun! O kuma fɔra o ye, o nanin kɔ ka bɔ Sipere jamana ra. 
Aw kɔgɔjidaramɔgɔw, aw ye je, aw Sidɔn jagokɛbagaw, aw ye je, aw minw ta ciradenw bɛ kɔgɔji yaala ka taga fɔ yɔrɔjan. 
Siman minw tun bɛ sɛnɛ Nili bada ra, o tun bɛ o siman minw kan bada ra, o tun ye Sidɔnkaw ta naforosɔrɔ sababu ye; o ta dugu le tun kɛra siya tɔw ta jagokɛyɔrɔ ye. 
Ele Sidɔn, kɔgɔjida dugu barakaman, ele ta le ye maroya ye; sabu kɔgɔji kumana, a ko: «Ne tɛna kɔnɔdimi sɔnmina tuun, walama ka den woro; ne tɛna dencɛ lamɔ tuun, walama denmuso.» 
Ni o kibaroya nana se Misiran, ni olugu ka Tiri ta ko kibaroya mɛn, o kɔnɔ bɛna gban. 
Aw ye kɔgɔji cɛtigɛ ka taga Tarisisi, aw ye maɲumankokasi kɛ, aw kɔgɔjidaramɔgɔw! 
Ɲanagbɛ caman tun bɛ dugu min kɔnɔ, o dugu le kɛra tan wa? Dugu min ju sigira kabini fɔlɔfɔlɔ, dugu min mɔgɔw senw tun bɛ o ta ka taga fɔ yɔrɔjan, ka taga jamana wɛrɛw mara jagboya ra! 
Jɔntigi le ka nin ko latigɛ Tiri dugu kama sa, dugu min tun bɛ masacɛw sigi masaya ra, dugu min ta fiyeerekɛbagaw tun bɛ i ko fagamadenw, min ta jagokɛbagaw tun ye dunuɲa tɔgɔbatigiw le ye? 
Fangatigi Ala le ka nin ko latigɛ, janko ka mɔgɔ dawulamanw bɛɛ ta yɛrɛbonya cɛn, ka dunuɲa tɔgɔbatigiw bɛɛ dɔgɔya. 
Tarisisi dugumɔgɔw, aw ye aw ta dugukolo sɛnɛ i ko Misirankaw bɛ Nili bada yɔrɔ sɛnɛ cogo min na; sabu kurunlɔyɔrɔ tɛ aw fɛ tuun. 
Ala k’a boro lawuri kɔgɔji kama, a bɛ maraw yuguyugu; Matigi Ala ka mɔgɔ dɔw ci ko o ye Kanaanakaw ta bon barakamanw cici. 
A ko: «Aw tɛna ɲanagbɛ kɛ tuun; aw Sidɔn dugumɔgɔw kɛra i ko cɛ benna sunguru min kan. Aw ye wuri ka kɔgɔji cɛtigɛ ka taga fɔ Sipere; nka hali ni aw bɛ o yɔrɔ ra, aw tɛna laganfiya sɔrɔ. 
Aw ye Babilɔnikaw ta jamana flɛ; olugu ta siya tununa. Asirikaw ka o ta yɔrɔ kɛ kongobɛganw ta siyɔrɔ le ye. O ka yɛlɛnyɔrɔw lɔ ka Babilɔni dugu kogo lamini, ka o ta bon barakamanw cici, ka o kɛ tomow ye. 
Jirakurunbaw, aw ye maɲumankokasi kɛ, sabu aw ta masabonbaw benbenna.» 
O wagati ra, mɔgɔw bɛna ɲina Tiri dugu kɔ, fɔ san biwolonfla; o ye masacɛ kelen si sandaw ye. Ni o san biwolonfla dafara, Tiri dugu ta ko bɛna kɛ i ko jatɔmuso min ta ko fɔra dɔnkiri ra, ko: 
«Gɔni ta ka dugu lamini, cɛw ɲinana ele jatɔmuso min kɔ! Gɔni fɔ kosɛbɛ, ka dɔnkiri caman la, janko cɛw ye o hakiri to i ra tuun.» 
Ni san biwolonfla dafara, Matigi Ala bɛna a hakiri to Tiri dugu ra tuun. A bɛna a ta warisɔrɔ damina tuun, ka to ka jatɔya kɛ ni dunuɲa siyaw bɛɛ ye. 
Nka a ta sara ni a ta sɔrɔta bɛɛ bɛna bla danna Matigi Ala ye; a tɛna lajɛn, a tɛna mara tuun. Minw bɛ Matigi Ala ɲa kɔrɔ, ka baara kɛ a ye, o ta sɔrɔta bɛna kɛ olugu le ta ye, janko o ye domuni sɔrɔ ka wasa, ani faniɲumanw. 
﻿Ezayi.
24.
A flɛ, Matigi Ala bɛna dugukolo halaki, k’a kɛ yɔrɔ lakolon ye; a bɛna a dabiri, k’a sigibagaw bɛɛ janjan. 
Min bɛna kɛ mɔgɔ gbansanw na, o le bɛ kɛ sarakalasebaga ra; min bɛna kɛ jɔncɛ ra, o le bɛ kɛ a matigicɛ ra; min bɛna kɛ jɔnmuso ra, o le bɛ kɛ a matigimuso ra; min bɛna kɛ fiyeerekɛbaga ra, o le bɛ kɛ sannikɛbaga ra; min bɛna kɛ fɛnsingabaga ra, o le bɛ kɛ a dibaga ra; min bɛna kɛ jurudonbaga ra, o le bɛ kɛ jurunantigi ra. 
Dugukolo bɛna halaki pewu, k’a lakolon to; sabu Matigi Ala le ka nin kumaw fɔ. 
Dugukolo bɛ sukasi kɛra, a baraka banna, dunuɲamɔgɔw baraka banna, o fasara, dunuɲa mɔgɔbaw fasara. 
Dugukolo lanɔgɔra a sigibagaw sababu ra; sabu o banna Ala ta sariyaw ra, k’a ta cifɔninw yɛlɛma, k’a ta jɛnɲɔgɔnya* wuribari cɛn. 
O le kosɔn, danga bɛ dugukolo halaki; o hakɛ bɛ ben a mɔgɔw kan. O le kosɔn, dugukolo mɔgɔw bɛ banna; mɔgɔ dama dama dɔrɔn le tora. 
Duvɛnkura banna pewu, rɛzɛnsunw jajara; minw jusu tun diyara, olugu bɛɛ bɛ ŋunana. 
Longanfɔkanw ta ninsɔndiya banna, ɲanagbɛkanw mankan lalɔra, korafɔkanw ta ninsɔndiya banna. 
Mɔgɔ si tɛ dɔnkiri la ka duvɛn min tuun; minnifɛn farimanw kunayara a minbagaw da ra. 
Dugu cira, k’a kɛ yɔrɔ lakolon ye; bonw bɛɛ datugura, mɔgɔ si tɛ don o kɔnɔ tuun. 
Mɔgɔw bɛ kule dugu siradaw ra, ko duvɛn dɛsɛra; ninsɔndiya tɛ yi tuun, jusudiya bɔra jamana kɔnɔ. 
Dugu bɛɛ kɛra yɔrɔ lakolon ye; dugu donda konw karira ka ben, ka cɛn. 
Min bɛna kɛ dugukolo kan, ani siyaw cɛ ra, o bɛna kɛ i ko wagati min o bɛ oliviyesun yuguyugu k’a denw burun, walama rɛzɛn tigɛnin kɔ, o bɛ rɛzɛnden tɔ dama dama minw tɔmɔtɔmɔ. 
Minw bɔsira, olugu bɛ o kan kɔrɔtara ka ɲagarikanbaw bɔ; o bɛ to terebenyanfan na ka pɛrɛn ka Matigi Ala tɔgɔ bonya. 
O kosɔn aw ye Matigi Ala bonya terebɔyanfan jamanaw ra; aw ye Matigi Ala, Izirayɛli ta Ala tɔgɔ bonya kɔgɔji kɔfɛjamanaw ra. 
An bɛ dɔnkirilakan mɛnna ka bɔ fɔ dunuɲa dan na ko: «Ala terennin ta le ye bonya ye!» Nka ne ko: «E, ne jigi tigɛra; ne jigi tigɛra, bɔnɔ ka ne sɔrɔ!» Janfabagaw bɛ janfa sirira! Janfa! Janfabagaw bɛ janfa sirira! 
Jatigɛ, ani dingaba, ani jɔ, o le bɛ aw ɲa, aw dunuɲamɔgɔw. 
Ni min ka bori jatigɛ mankan ɲa, o bɛ ben dingaba kɔnɔ; ni min ka bɔ dingaba kɔnɔ, o bɛ mina jɔ ra. Sabu sankolo wow dayɛlɛra, dugukolo jusiginanw bɛ yɛrɛyɛrɛra. 
Dugukolo cira fɔ ka yɛrɛgɛ, dugukolo pɛrɛnna fɔ ka karikari, dugukolo yuguyugura ni baraka ye. 
Dugukolo bɛ tingitanga i ko dɔrɔtɔ; a bɛ fifara i ko gbatakolon. A ta hakɛkow baraka bonyara a ma; a bɛna ben, a tɛna se ka wuri tuun. 
O lon na, Matigi Ala bɛna sankolokɔnɔfɛnw ta hakɛw sara bɔ o ra san fɛ, ka dugukolo masacɛw ta hakɛw sara bɔ o ra dugukolo kan yan. 
O bɛna lajɛn ɲɔgɔn kan i ko o bɛ kasodenw lajɛn dinga kɔnɔ cogo min na. O bɛna o datugu kasobon kɔnɔ; ni wagatijan tɛmɛna, o bɛna o ta kiti tigɛ. 
Karo kun bɛna suuru, tere bɛna maroya; sabu Fangatigi Ala bɛna sigi masaya ra Siyɔn kuru kan, ani Zeruzalɛmu; a nɔɔrɔ bɛna manamana a ta jamana ɲamɔgɔw ɲa kɔrɔ. 
﻿Ezayi.
25.
E, Matigi Ala, ele le ye ne ta Ala ye; ne bɛ i bonya ka i tɔgɔ tando, sabu i ka kobaw kɛ; i ka min latigɛ kabini wagatijan, o bɛ to a nɔ ra, a tɛ yɛlɛma. 
I ka dugu barakaman kɛ tomo ye, k’a halaki k’a kɛ kabakuruton ye. Siyaw ta fagamaduguba tɛ dugu ye tuun, a tɛna lɔ ka ye tuun fiyewu. 
O kosɔn siya barakamanw bɛ i bonya, siya farimanw ta duguw bɛ siran i ɲa. 
Ele le ye dɛsɛbagatɔw dogoyɔrɔ ye, ele le ye fagantanw dogoyɔrɔ ye o degu wagati ra, ele le ye o dogoyɔrɔ ye sanjiba wagati ra, ele le ye o ta suma ye, fundɛninwagati ra. Sabu mɔgɔ farimanw ta jusugban bɛ i ko sanjiba min bɛ kogo gbasi, 
walama i ko tere fundɛnin bɛ dugukolojalan jɛni cogo min na. Ele le bɛ siyaw ta wɔyɔkanw mala; sankaba bɛ tere datugu k’a fundɛnin lalɔ cogo min na, i bɛ mɔgɔ farimanw ta dɔnkirilakanw fana ban ten. 
Fangatigi Ala bɛna ɲanagbɛba dɔ labɛn siyaw bɛɛ ye nin kuru kan: sogo turuman ta ɲanagbɛ, duvɛndiman ta ɲanagbɛ, ani sogo tobikoɲuman ni a turu, ani duvɛndiman sɛnsɛnkoɲuman! 
O kuru kelen kan, fani min tun ka jamana mɔgɔw bɛɛ ɲa datugu, a bɛna o faran; birifani min tun ka siyaw bɛɛ ɲa datugu, a bɛna o faran. 
A bɛna saya ban pewu! Dunuɲatigi Ala bɛna bɛɛ ɲaji cɛ. Mafiyɛnyari min tun bɛ a ta mɔgɔw kan, a bɛna o ban jamana yɔrɔ bɛɛ ra; sabu Matigi Ala kumana. 
O lon na, o bɛna a fɔ ko: «An ta Ala flɛ nin ye; an ka an jigi la ale le kan, a ka an kisi. An jigi bɛ Matigi Ala le kan; an ye ninsɔndiya ka ɲagari, sabu a ka an kisi. 
Matigi Ala b’a boro la nin kuru kan k’a tanga.» Nka o bɛna Mohabukaw terege yɔrɔnin kelen na, i ko o bɛ binjalan karikari k’a digi ɲamaɲamadinga kɔnɔ cogo min na. 
Ka o to o dingakolon kɔnɔ, o bɛna a boro yangan i ko jinɔmubaga b’a boro yangan ka ji nɔmu cogo min na; nka Ala bɛna o ta yɛrɛbonya bɔ o ra, o ni o ta setigiya bɛɛ. 
Mohabukaw, aw ta kogo jamijan barakamanw kɔni, Matigi Ala bɛna o cici, ka o lala; a bɛna o benben dugu ma, bɔgɔ ra. 
﻿Ezayi.
26.
O lon na, mɔgɔw bɛna nin dɔnkiri la Zuda mara ra, k’a fɔ ko: «Dugu barakaman bɛ an fɛ; Matigi Ala ka laminikogow ni kogo barakamanw lɔ k’a lamini, janko ka an kisi. 
Aw ye dugu dondaw yɛlɛ, k’a to siya terennin ta mɔgɔw ye don, siya kankelentigi. 
Ni mɔgɔ min kɛra jusukelentigi ye, i bɛ hɛra kɛ o tigi ye; i bɛ hɛra kɛ a ye, sabu a b’a jigi la i kan. 
Aw ye aw jigi la Matigi Ala kan wagati bɛɛ, ani tuma bɛɛ, sabu Matigi Ala, Matigi Ala le ye an dogoyɔrɔ barakaman ye wagati bɛɛ. 
A ka sanfɛsigibagaw lajigi; a ka dugu barakaman laben, k’a ben fɔ dugu ma, k’a ben k’a la fɔ buguri ra. 
Mɔgɔw b’a dɔndɔn ni o sen ye: ɲanibagatɔw b’a dɔndɔn ni o senw ye, dɛsɛbagatɔw bɛ tagama a kan.» 
Mɔgɔ terennin ta sira ye sira terennin le ye. Ala, ele min ye cantigi ye, ele le bɛ mɔgɔ terennin tɛmɛsira dakaɲa. 
Can lo, Matigi Ala, an bɛ to i ta kolatigɛninw sira le kan; an bɛ ele le makɔnɔna. I tɔgɔ ni i ta bonya, o le ye an jusukun diyanyako ye. 
Su fɛ i ta ko miiriya bɛ kɛ ne jusukun na; ne bɛ i ta jɛnɲɔgɔnya ɲini ni ne ta miiriya bɛɛ ye. Ni i ta kiti bɛ ben dunuɲamɔgɔw kan, o le b’a to adamadenw bɛ terenninya sira yɔrɔɲini. 
Nka ni i ka makari mɔgɔjugu ra, a tɛ terenninya sira yɔrɔɲini. A bɛ to ka kojugu kɛ, hali mɔgɔ terenninw ta jamana ra; a tɛ Matigi Ala ta bonya jate. 
E, Matigi Ala, i boro kɔrɔtanin lo mɔgɔjuguw kama, nka o tɛ a yera. I bɛna min kɛ i ta mɔgɔw ye i ta kanuyaba kosɔn, o bɛna o ye, fɔ ka maroya. Tasuma min labɛnna i juguw kama, o le bɛna mɔgɔjuguw domu. 
E, Matigi Ala, i bɛ hɛra kɛ anw ye; sabu an bɛ fɛn o fɛn dabɔ, ele le bɛ o bɛɛ dafa an ye. 
E, Matigi Ala, an ta Ala, matigicɛ wɛrɛw tun sigira an kunna, minw tɛ ele ye, nka an bɛ ele kelenpe tɔgɔ le bato. 
Olugu sara ka ban, o tɛna ɲanamanya tuun; o tagara ka ban, o tɛna wuri ka lɔ tuun; sabu i wurira o kama ka o halaki, ka o tɔgɔ tunu ka bɔ mɔgɔw hakiri ra. 
E, Matigi Ala, i ka an ta siya caya, i ka an ta siya caya, ka i ta nɔɔrɔ yira; i ka jamana danw bɛɛ yɛlɛma ka dɔ fara a bonya kan. 
E, Matigi Ala, wagati min an tun degura, an ka i yɔrɔɲini; wagati min i ka an ta kojugu hakɛ bɔ an na, an ka i daari kosɛbɛ. 
E, Matigi Ala, an tun bɛ i ɲa kɔrɔ i ko muso lasiritɔ, min jigiwagati surunyara, min b’a yɛrɛ tɔnɔmi ka kule kɔnɔdimi boro. 
An ka kɔnɔ ta, ka kɔnɔdimi sɔnmina, nka an ka fɔɲɔ le woro. An ma se ka jamanadenw bɔsi, an ma den woro ka o fara dunuɲamɔgɔw kan. 
Aw ta mɔgɔ saninw bɛna ɲanamanya tuun; ne ta mɔgɔw suw bɛna kunu. Aw ye kunu ka ninsɔndiya ka kule ci, aw minw lanin bɛ dugukolo buguri ra; sabu Ala bɛna sɔgɔmada gɔmiji le lajigi aw ta dugukolo kan, dugukolo bɛna mɔgɔ saninw ɲanaman labɔ. 
Ne ta mɔgɔw, aw ye taga don aw ta bonw kɔnɔ ka da datugu aw yɛrɛ da ra, ka dogo ka wagati dɔɔnin kɛ sani k’a to ne ta jusufariya ye ban. 
Sabu, a flɛ, Matigi Ala bɛ bɔra a sigiyɔrɔ ra; a bɛna dugukolo mɔgɔw ta kojuguw hakɛ bɔ o ra. Dugukolo bɛna mɔgɔ faganinw jori labɔ kɛnɛ kan; a tɛna mɔgɔ faganinw dogo tuun. 
﻿Ezayi.
27.
O lon na, Matigi Ala bɛna a ta kɛrɛkɛmuru fariman, a ta kɛrɛkɛmuru belebele, a ta kɛrɛkɛmuru barakaman ta jirasa belebele kama, min ye sa boribaga ye, jirasa belebele, sa tɔnɔminin! A bɛna o kɔgɔji danfɛn barakaman faga. 
«O lon na, aw bɛna rɛzɛnforo diman ta ko dɔnkiri la! 
Ne Matigi Ala, ne yɛrɛ le bɛna ne janto a ra; ne bɛna a sɔn ji ra wagati bɛɛ. Ne bɛna a kɔrɔsi su ni tere, janko foyi kana na a cɛn. 
Dimi foyi tɛ ne jusukun na tuun; nka ni ne ka nɔnfɔnyiriw, ani ŋaniyiri dɔw le sɔrɔ a ra, o tuma ne bɛna wuri olugu kama ka o kɛrɛ, ka o bɛɛ jɛni tasuma ra; 
fɔ ni o ka ne kɛ o dogoyɔrɔ ye, ka hɛra ɲini ne fɛ, ka hɛra kɛ ni ne ye.» 
Wagati nataw ra, Yakuba ta mɔgɔw bɛna lilinw don; Izirayɛlimɔgɔw bɛna nugu, ka fiyeren, fɔ ka dunuɲa bɛɛ fa o denw na. 
Yala Matigi Ala ka o bugɔ i n’a fɔ a tun ka o bugɔbagaw bugɔ cogo min na wa? Yala a ka o faga i ko a tun ka o fagabagaw faga cogo min na wa? 
Ɔn-ɔn, a ka o ta kiti tigɛ k’a dama kaɲa; a ka o gbɛn ka taga jamana wɛrɛ ra, ka o fiyɛ n’a dafɔɲɔ fariman ye, i ko terebɔyanfan ta fɔɲɔ gbanninman wurilon na. 
Yakuba ta mɔgɔw ta terenbariyaw bɛna kafari nin cogo le ra; o ta jurumunw yafari kɔ bɛna kɛ nin le ye: O bɛna o ta sɔnnikɛyɔrɔw ta kabakuruw bɛɛ cici ka o mugumugu i ko faragbɛ; jo musoman Asera ta sɔnnikɛberew, ani wusunan saraka* bɔyɔrɔw si tɛna ye tuun. 
E, dugu barakaman kɛra yɔrɔ lakolon ye; mɔgɔw bɛɛ tagara k’a lakolon to, k’a kɛ i ko kongokolon. Misidenw le bɛ bin ɲimi yi, ka la yi, ka yiri misɛnw flaburuw ɲimi. 
Ni a yiriborow jajara, o bɛ o karikari, musow b’a kɛ ka tasuma mana. Mɔgɔ hakirintanw tun lo, o kosɔn o danbaga ma hina o ra; min ka o kɛ mɔgɔ ye, ale ma makari o ra. 
O lon na, Matigi Ala bɛna a ta siman gbasi, k’a fiyɛ, k’a ta Efirati ba ra, ka taga a bla fɔ Misiran kɔba ra; a bɛna aw bɛɛ tɔmɔtɔmɔ kelen kelen, aw Izirayɛlimɔgɔw. 
O lon na, buru belebele bɛna fiyɛ; ni o kɛra, minw tun tununa Asiri jamana ra, minw tun gbɛnna ka taga fɔ Misiran jamana ra, olugu bɛɛ bɛna sekɔ ka na. O bɛna na o kinbiri gban Matigi Ala ɲa kɔrɔ, k’a bato a ta kuru saninman kan, Zeruzalɛmu. 
﻿Ezayi.
28.
Efirayimu dɔrɔtɔw bɛ o yɛrɛ bonya masafugula min kosɔn, bɔnɔ bɛna o sɔrɔ. O ka o yirifiyeren faganin le kɛ o ta masiri ye, o min bɛ o ta dugukoloɲuman sanfɛyɔrɔ ra; dɔrɔ ka o mɔgɔ minw halaki, bɔnɔ bɛna olugu ta dugu sɔrɔ! 
A flɛ, cɛ dɔ bɛ Matigi fɛ, cɛ barakaman fangatigi lo. A natɔ bɛ i ko sanbɛrɛ jigitɔ, i ko sanfɔɲɔ min bɛ cɛnri kɛ, i ko sanjiba min bɛ jibaw lana; a boro baraka bɛna fɛn bɛɛ yɛlɛma dugu ma. 
Efirayimu dɔrɔtɔw bɛ o yɛrɛ bonya masafugula min kosɔn, mɔgɔw bɛna o dɔndɔn ni o sen ye. 
O ka o yirifiyeren faganin min kɛ o ta masiri ye, min bɛ o ta dugukoloɲuman sanfɛyɔrɔ ra, o bɛna kɛ i ko toromɔ min mɔna toro mɔwagati ɲa; ni mɔgɔ min k’a ye, k’a sɔrɔ k’a mina a boro dɔrɔn, o tigi b’a domu o yɔrɔnin kelen bɛɛ ra. 
O lon na, Fangatigi Ala yɛrɛ bɛna kɛ a ta mɔgɔ tɔw ta masafugula nɔɔrɔman ye, ka kɛ o ta masirifɛn dawulaman ye. 
Minw bɛ sigi ka kiti tigɛ, a bɛna can hakiri di olugu ma; minw bɛ taga o juguw kɛrɛ dugu donda ra, a bɛna cɛfariya don olugu ra. 
Ayiwa, nin mɔgɔw fana bɛ talontalon duvɛn kosɔn; minnifɛn farimanw ka o lafiri. Sarakalasebagaw, ani ciraw bɛ talontalon minnifɛn farimanw kosɔn; duvɛn ka o hakiri ɲagami, minnifɛn farimanw ka o lafiri, ni o bɛ cirayakumaw fɔ, o bɛ to ka talontalon, o fifa fifatɔ le bɛ kiti tigɛ. 
O ta tabaliw bɛɛ fara fɔɔnɔ ni nɔgɔ ra, yɔrɔ si saninyanin tɛ. 
O ko: «Ale b’a fɛ ka jɔntigi le karan dɛ? A b’a fɛ ka kuma ɲafɔ jɔntigi le ye? A b’a miiri ko anw ye den dabɔninkuraw le ye sin na wa, den minw bɛ sinmin dablara kura ye? 
‹Aw y’a don tan, aw y’a bɔ tan, aw y’a kɛ tan, aw y’a kɛ tan, aw ye dɔɔnin kɛ yan, ka dɔɔnin fana kɛ yan!› » 
Ayiwa, o tɛ jamana min mɔgɔw ta kuma faamu, siya wɛrɛ mɔgɔw ta kanw, Matigi Ala bɛna o mɔgɔw le ta ka kuma nin mɔgɔw fɛ. 
A tun k’a fɔ o ye ko: «Laganfiya ye nin ye! Minw sɛgɛra, olugu ye laganfiya! Ɲasuma ye nin ye!» Nka o ma sɔn k’a lamɛn. 
O kosɔn olugu kɔni fɛ, Matigi Ala ta kuma bɛna kɛ o le ye, ko: «Aw y’a don tan, aw y’a bɔ tan, aw y’a kɛ tan, aw y’a kɛ tan, aw ye dɔɔnin kɛ yan, ka dɔɔnin fana kɛ yan!» O ra, o tagamatɔ bɛna ben ka o kɔ kari, o bɛna don jɔ ra, jɔ bɛ o mina. 
O kosɔn aw ye Matigi Ala ta kuma lamɛn, aw mɔgɔlɔgɔbɔbagaw, aw minw ka aw ta fanga sigi Zeruzalɛmu dugumɔgɔw kunna. 
Aw ko: «An ka jɛnɲɔgɔnya don ni saya ye, anw ni lahara ka layiri ta ɲɔgɔn ye. O ra, hali ni kojuguba dɔ ka na, a tɛna se an ma; sabu an ka janfa kɛ an dogoyɔrɔ ye, ka faninya kɛ ka an yɛrɛ sutara.» 
O kosɔn Dunuɲatigi Ala ko: «A flɛ, ne bɛna kabakuru dɔ sigi ka o kɛ Siyɔn dugu jusiginan ye; kabakuru barakaman lo, kabakuru fɔlɔ lo, kabakuru sɔngɔgbɛlɛn lo, bon jusiginan barakaman lo. Ni mɔgɔ o mɔgɔ k’a jigi la a kan, o tigi tɛna siran, ka bori. 
Ne bɛna can le kɛ sumanikɛjuru ye, ka terenninya kɛ kogo laterenjuru ye. Aw dogoyɔrɔ min ye janfa ye, sanbɛrɛ bɛna o flan ka bɔ yi; jiba dɔ bɛna aw sutarayɔrɔ ta ka taga ni a ye.» 
O ra, aw tun ka jɛnɲɔgɔnya min don ni saya ye, o bɛna cɛn, aw tun ka layiri min ta ni lahara ye, o tɛna to yi. Ni kojuguba nana, a bɛna aw terege dugu ma ka tɛmɛ. 
Ni a bɛ tɛmɛ tuma o tuma, a bɛna aw ta; a bɛna tɛmɛ sɔgɔma o sɔgɔma, lon o lon, ani su o su; a kumakan dama mɛnni, o bɛna jatigɛ bla aw ra. 
Lanan surunyakojugu fɛ, mɔgɔ tɛna se ka la k’a yɛrɛ foni a kan, birifani dɔgɔyakojugu fɛ, mɔgɔ tɛna se k’a yɛrɛ datugu ni a ye. 
Matigi Ala bɛna wuri i n’a fɔ a tun wurira Perasimu kuru kan cogo min na; a bɛna dimi i ko a tun dimina Gabahɔn kɛnɛgbɛ ra cogo min na. A bɛna a ta koba kɛ, koba min ɲɔgɔn ma deri ka kɛ; a bɛna a ta baara kɛ, baara min ɲɔgɔn ma kɛ ka ye ban. 
O ra, sisan, aw kana aw yɛrɛ bla lɔgɔbɔri ra, janko aw ta sirinanw kana na aw dɛrɛ tuun; sabu ne k’a mɛn Matigi Ala, Fangatigi Ala fɛ, ko jamana bɛɛ lajɛnnin ta halakiri ko latigɛra. 
Ayiwa, aw ye aw toro malɔ ka ne kan lamɛn, aw ye aw janto ne darakuma ra, k’a lamɛn. 
Min bɛ sɛnɛ kɛ ka siman dan, yala o tigi bɛ sɛnɛ kɛ wagati bɛɛ le wa? Yala a bɛ to ka walanw bɔ, walama ka dugukolo dakaɲa tuma bɛɛ le wa? 
A bɛ dugukolo dakaɲa fɔlɔ le, o kɔ, a bɛ nanfɛn misɛn dɔw kisɛ seri, ka dɔw kisɛ dan; o kɔ, a bɛ siman suguya dɔ dan foro yɔrɔ dɔ ra, ka suguya wɛrɛ dan yɔrɔ wɛrɛ ra, ka sɔrɔ ka siman dɔ fana dan k’a ta foro lamini. 
Ala le k’a karan a kɛcogo ra, ale le ka o yira a ra. 
Mɔgɔ si tɛ nanfɛn misɛnw kisɛ bɔ ni yirikurunba sirinin ye misi ra; o fana tɛ wotoro sen yɛlɛ nanfɛn misɛnw kan ka o kisɛ bɔ. O bɛ nanfɛn misɛn dɔw gbasi ni bere le ye, ka dɔw gbasi ni kalama ye. 
O bɛ simankisɛ si, k’a mugu bɔ, k’a kɛ buru ye; nka mɔgɔ si tɛ siman gbasi k’a dama tɛmɛ. O bɛ misiwotoro senw, ani yirikurunba tɛmɛ siman kan, nka misiw tɛ simankisɛw dɔndɔn ka o cici ni o senw ye. 
O bɛɛ bɔra Fangatigi Ala le ra fana; a ta kolatigɛninw ye kabako le ye, a ta hakiritigiya ka bon. 
﻿Ezayi.
29.
Bɔnɔ bɛna Ariyɛli sɔrɔ, Ariyɛli kɔni, Dawuda tun tagara dugu min kama! San o san, ni a ka aw diya, aw kɔni ye aw ta san ɲanagbɛw bɛɛ kɛ. 
O bɛɛ n’a ta, ne bɛna Ariyɛli degu kosɛbɛ: ne bɛna o ta kɛ kasi ni ɲaji le ye; ne bɛna dugu kɛ i ko sarakajɛniyɔrɔ. 
Ne bɛna na aw kama ka na aw ta dugu lamini; ne bɛna yɛlɛnyɔrɔw lɔ ka dugu kogo lamini, ka kogojanw lɔ ka aw datugu. 
Aw bɛna majigi, aw bɛna to dugu ma le ka kuma; aw darakuma bɛna bɔ dugukolo buguri le ra, aw kumakan bɛna bɔ dugukolo jukɔrɔ, i ko minw bɛ suw wele, aw bɛna aw darakumaw ŋunuŋunu ka bɔ dugukolo jukɔrɔ le. 
Nka aw juguw ta jama bɛɛ bɛna kɛ i ko bugurimugu; o mɔgɔ farimanw ta jama bɛɛ bɛna kɛ i ko binjalan, fɔɲɔ bɛ min ta. O kow bɛɛ bɛna bara ka kɛ yɔrɔnin kelen na. 
Fangatigi Ala yɛrɛ bɛna na aw bɔsi; a bɛna na ni sanpɛrɛn ni dugukoloyɛrɛyɛrɛ ni mankan belebele ye, ani sanjiba ni sanfɔɲɔba ni tasumamana fariman. 
Mɔgɔw ta sikow, ani o bɛ fɛn minw ye su fɛ, o bɛɛ bɛ tunu cogo min na, siya caman minw bɛ Ariyɛli kɛrɛra, olugu bɛna tunu ten le, o mɔgɔ minw bɛɛ bɛ benna o kan, ani o ta bon barakamanw kan, ka o degu. 
Mɔgɔ min kɔngɔtɔ bɛ sunɔgɔ, ka siko ko a bɛ domuni kɛra, ka na kunu k’a sɔrɔ a kɔnɔbara lakolon lo, walama mɔgɔ min minlɔgɔtɔ bɛ sunɔgɔ, ka siko ko a bɛ ji minna, ka na kunu, k’a sɔrɔ a sɛgɛninba lo, a kan janin lo, ayiwa, siya caman minw bɛɛ bɛ Siyɔn kuru kɛrɛra, olugu ta bɛna kɛ ten le. 
Aw ye kabakoya fɔ ka manwu, aw ye fiyentɔya kɛ fɔ ka kɛ fiyentɔw ye. Aw ye ɲanamini, k’a sɔrɔ duvɛn nɔ tɛ, aw tagamatɔ ye to ka fifa, k’a sɔrɔ minnifɛn fariman nɔ tɛ. 
Sabu Matigi Ala ka aw hakiri lasunɔgɔ; a ka ciraw ɲaw datugu, ka fani biri flɛrikɛbagaw ɲadaw kan. 
Ayiwa, nin ko minw yirara aw ra, o bɛɛ bɛ aw fɛ i ko gbolokitabu dɔ kɔnɔkumaw, gbolokitabu min melegera k’a da nɔrɔ. Ni i k’a di sɛbɛlɔnbaga dɔ ma k’a fɔ a ye ko: «Sabari, i ye nin karan dɛ,» ale bɛ i jaabi ko: «Ne tɛ se k’a karan, sabu a da nɔrɔnin lo.» 
Walama ni i ka kitabu di sɛbɛlɔnbari dɔ ma, k’a fɔ a ye ko: «Sabari, i ye nin karan dɛ,» ale bɛ i jaabi ko: «Ne tɛ sɛbɛ lɔn!» 
Matigi ko: «Nin mɔgɔw bɛ gbara ne ra ka ne bato ni o da dama le ye; o b’a fɔra o da ra le, ko o bɛ ne bonya, k’a sɔrɔ o jusukun yɔrɔ ka jan ne ra kosɛbɛ. Ne ɲasiran min bɛ o ra, o ye adamadenw ta kuma fɔnin dama le ye, o ka min karan o kun fɛ. 
O kosɔn a flɛ, ne bɛna nin mɔgɔw kabakoya tuun, ka o kabakoya fɔ ka taga o kabakoya. Hakiritigiw ta hakiritigiya bɛna cɛn, lɔnnikɛbagaw ta lɔnniya bɛna tunu o ma.» 
Bɔnɔ bɛna aw sɔrɔ, aw minw bɛ taga fɔ yɔrɔjan, ko aw bɛ aw ta kow dogora Matigi Ala ma; aw bɛ aw ta kow kɛ dibi ra, k’a fɔ ko: «Jɔn le bɛ an yera? Jɔn le b’a kala ma?» 
Aw kumayɛlɛmabagaw, o tuma dagalalagabaga yɛrɛ le kɛra bɔgɔ ye sisan wa? Yala fɛn lalaganin b’a fɔ a lalagabaga ma wa, ko: «Ele le ma ne lalaga»? Daga b’a fɔ dagalalagabaga ma ko a ma foyi lɔn wa? 
Sani wagati dɔɔnin dɔrɔn cɛ yala Liban jamana tɛna yɛlɛma ka kɛ yiriforo ye, ka yiriforo yɛlɛma k’a kɛ i ko yirituba wa? 
O lon na, kɔni, hali torogberenw bɛna kitabu kumaw lamɛn. Fiyentɔw bɛna bɔ dibi ra, ka bɔ dibifinba ra; o ɲaw bɛna yeri kɛ. 
Dɔ le bɛna to ka fara mɔgɔ majigininw ta ɲagari kan, Matigi Ala kosɔn; mɔgɔw bɛɛ ra fagantanw bɛna ninsɔndiya Izirayɛli ta Ala saninman kosɔn. 
Sabu mɔgɔ fariman tɛna ye tuun, kumakolonfɔbaga bɛna ban, minw bɛɛ tun bɛ mɔgɔw dɛndɛn ka kojugu kɛ o ra, olugu bɛɛ bɛna halaki; 
olugu le tun bɛ adamadenw jaraki ni o darakumaw ye, ka jan la dugu kititigɛbagaw ɲa dugu donda ra ka o lafiri, ka mɔgɔ terenninw ta jo bɔsi o ra ni faninyakumaw ye. 
O kosɔn Matigi Ala min ka Iburahima kunmabɔ, ale ko Yakuba ta somɔgɔw ma ko: «Sisan kɔni, Yakuba ta mɔgɔw tɛna maroya tuun, o kun tɛna suuru tuun. 
Sabu ne boro bɛna baara min kɛ o cɛ ra, ni o ta denw nana o ye tuma min na, o bɛna ne tɔgɔ jate ko a saninyanin lo, ka Yakuba ta Ala saninman jate ko a saninyanin lo, ka siran fɔ ka yɛrɛyɛrɛ Izirayɛli ta Ala ɲa. 
Mɔgɔ hakiri lafirininw bɛna faamuri sɔrɔ, mɔgɔ murutininw bɛna sɔn karan ma.» 
﻿Ezayi.
30.
Bɔnɔ bɛna aw den murutininw sɔrɔ. Matigi Ala ko ten! Aw bɛ aw ta kow latigɛ, k’a sɔrɔ o kow ma bɔ ne ra, ka jɛnɲɔgɔnyaw don, minw tɛ ne sago ye, ka to ka jurumun dɔ fara dɔ kan. 
Aw bɛ sira ta ka taga Misiran, k’a sɔrɔ aw ma ne ɲininka; aw b’a fɔ ko aw bɛ taga aw yɛrɛ karifa Farawona ta fanga kɔrɔ, ka dogoyɔrɔ ɲini Misiran jamana suma kɔrɔ. 
Farawona ta karifari bɛna kɛ aw fɛ maroya le ye; Misiran jamana ta dogoyɔrɔ suma bɛna kɛ aw kun suuru sababu le ye. 
O ta ɲamɔgɔw sera fɔ Sohan ka ban, o ta ciradenw sera fɔ Hanɛsi ka ban. 
Nka o bɛɛ bɛna maroya Misirankaw ta ko ra, sabu o tɛna se ka o mako ɲa, o tɛna se ka o dɛmɛ, walama ka o nafa; Misirankaw ta ko bɛna kɛ o fɛ maroya ni mafiyɛnyari le ye. 
Kuma min fɔra woroduguyanfan kongokolon ta bɛganw ta ko ra: «Degu ni kɔnɔnɔfiri bɛ jamana min na, jaramusow, ani jaracɛw bɛ jamana min na, fɔnfɔnnin ni sajuguba kamantigi bɛ jamana min na, o ka o ta naforow la o ta faliw kɔ ra, ka o borofɛnw la ɲɔgɔmɛw kɔ ra ka o jamana le cɛtigɛ, ka taga o naforo di siya dɔ ma, siya min tɛna foyi ɲa o ye. 
Misiran ta dɛmɛri ye gbansan le ye, a tɛ foyi ɲa; o kosɔn ne bɛ o ta jamana wele ko: ‹Mankancamantigi kokɛbari!› » 
Ayiwa, sisan taga nin kow sɛbɛ walaka dɔ kan o ɲa na; a sɛbɛ gbolokitabu dɔ kan, janko a sɛbɛnin ye to yi lon nataw kosɔn, ka kɛ ne seere ye wagati bɛɛ, ani tuma bɛɛ. 
Sabu siya murutinin lo, den faninyafɔbagaw lo, den minw t’a fɛ ka Matigi Ala ta sariya ta kuma lamɛn. 
O b’a fɔ cira yerikɛbagaw ye ko: «Aw kana foyi ye k’a fɔ an ye!» O b’a fɔ cira ladibagaw ye ko: «Aw kana cankuma si kɛ ka an ladi! Aw ye kumadimanw dɔrɔn le fɔ an ye, cirayakuma minw bɛ an nɛgɛ, aw ye o le fɔ an ye. 
Aw ye siraɲuman bla, aw ye jɛngɛ ka bɔ sira terennin kan! Aw kana Izirayɛli ta Ala saninman ta kuma dɔ fɔ an ɲa kɔrɔ tuun!» 
O kosɔn Izirayɛli ta Ala saninman ko: «I n’a fɔ aw banna nin kumaw ma, ka aw jigi la tɔɲɔri ni janfa kan, ka aw boromala o kan, 
o kosɔn nin terenbariyakow bɛna kɛ aw fɛ i ko cida bɔra kogojan min na; kogo bɛ jɛngɛ, ka na bara ka ben yɔrɔnin kelen na. 
A bɛna ben ka yɛrɛgɛ, i ko dagalalagabaga ta daga bɛ ci cogo min na, k’a ɲɔɲɔ hali foyi tɛ to a kɔ; foyi tɛ sɔrɔ a kɔ min bɛ se ka hali tasuma bɔ, walama ka ji ta kɔ ra.» 
Dunuɲatigi Ala, Izirayɛli ta Ala saninman ko: «Ni aw ka sekɔ Ala ma, ka aw hakiri sigi, aw ta kisiri bɛna sɔrɔ o le ra; ni aw ka ɲamalɔ, ka aw jigi la ne kan, aw ta baraka bɛna sɔrɔ o le ra. Nka aw ma sɔn o ma! 
Aw ko: ‹Fiyewu, anw bɛ yɛlɛn so le kan ka bori!› Ayiwa, aw bɛna bori haali! Aw ko: ‹An b’a fɛ ka yɛlɛn socɛ telimanw le kan!› Ayiwa, aw nɔgbɛnbagaw fana bɛna teliya aw kɔ. 
Aw cɛ waga kelen bɛna bori cɛ kelen ɲa; cɛ looru bɛna aw bɛɛ labori, fɔ ka na aw tɔ to kelen kelen i ko bere turunin kuru kan, i ko darapo min bɛ kongori kunna.» 
O bɛɛ n’a ta, Matigi Ala b’a fɛ ka makari aw ra; a b’a fɛ ka hina aw ra, sabu Matigi Ala ye cantigi Ala le ye. Minw bɛɛ b’a makɔnɔ, olugu ta ɲana. 
Siyɔn dugumɔgɔw, Zeruzalɛmukaw, aw tɛna kasi tuun! Ni Ala nana aw kasikan mɛn, sigiya t’a ra, a bɛna makari aw ra; ni a nana aw kan mɛn, a bɛna aw jaabi. 
Matigi bɛna domuni di aw ma aw ta degu wagatiw ra, ka ji di aw ma aw ta sɛgɛ wagatiw ra. Aw karanbaga tɛna dogo aw ma tuun; aw yɛrɛ ɲa bɛna a ye. 
Ni aw ka taga aw kininboro fɛ, walama aw numanboro fɛ, aw bɛna kumakan dɔ mɛn aw kɔ fɛ, ko: «Sira ye nin ye, aw ye tagama a kan!» 
O tuma aw ka warigbɛ la aw ta jo yiriraman minw kan, ani aw ka sanin gbasi k’a la aw ta jo nɛgɛraman minw kan, aw bɛna o fɛnw bɛɛ jate i ko fɛn saninyabariw. Aw bɛna o cɛ ka o firi, i ko fɛn nɔgɔninw, k’a fɔ o ma ko: «Aw ye taga ka bɔ yan!» 
Ni o kɛra, aw ka siman min dan dugukolo ra, Ala bɛna sanji ben o kan. Siman minw bɛna bɔ dugukolo ra, o bɛna baraka sɔrɔ, ka diya. O wagati ra, aw ta bɛganw ta domunikɛyɔrɔw bɛna kɛ kɛnɛgbɛbaw le ye. 
Misiw ni fali minw bɛ aw ta dugukolo sɛnɛ, aw bɛna kɔgɔ kɛ olugu ta domuni na k’a timiya; aw bɛna o ta bin domutaw woloma, k’a yɛrɛgɛ ka ɲa o kɔrɔ. 
Ji bɛna woyo caman kurujanw bɛɛ kunna, ani kongorijanw bɛɛ kunna, aw juguw fagalon na, ani o ta sankasojanw benlon na. 
Karo yeelen bɛna kɛ i ko tere yeelen, tere yeelen baraka bɛna bonya fɔ siɲaga wolonfla, ka kɛ i ko tere wolonfla yeelen faranin ɲɔgɔn kan. A bɛna kɛ ten le, lon min na Matigi Ala bɛna a ta mɔgɔw ta joriw flakɛ, ka o ta bugɔrinɔw kɛnɛya. 
A flɛ, Matigi Ala tɔgɔ bɛ nana ka bɔ fɔ yɔrɔjan; a ta dimi ka fari. A bɛ na i ko sankaba finmanba; a darakumaw bɛɛ ka fari, a nɛnkun bɛ i ko tasuma fariman. 
A dafɔɲɔ bɛ i ko kɔ min fara fɔ ka bɔ kɛnɛ ma, min ji bɛ se fɔ mɔgɔ kan kɔrɔ; a bɛna siyaw tɛntɛn ni a ta halakiritɛmɛ ye, a bɛ karafe don o da ra ka o mina ka taga o latunu. 
Aw bɛna dɔnkiri la, i ko aw b’a kɛ cogo min na su fɛ aw ta ɲanagbɛlonw na. Aw jusu bɛna diya i ko filen bɛ fiyɛra mɔgɔ minw ye, o tagatɔ Matigi Ala ta kuru kan, Izirayɛli ta Ala barakaman ta yɔrɔ ra. 
Matigi Ala bɛna kuma ni a ta masacɛkan ye; mɔgɔw bɛna a boro barakaman jigitɔ ye o kan ni a ta dimiba ye, ani a ta tasuma farimanba, ani sanjiba, ani sanfɔɲɔ, ani sanbɛrɛ. 
Ni Asirikaw nana Matigi Ala kan mɛn, o ja bɛna tigɛ; Matigi Ala bɛna o bugɔ ni a ta bere ye. 
Ni Matigi Ala bɛ o bugɔ, longanw ni koraw bɛna fɔ, bere ɲa kelen kelen bɛɛ ra. Ala yɛrɛ boro le bɛna wuri o kama ka o kɛrɛ. 
Kabini wagatijan, tasumaba dɔ labɛnna ka ban, a labɛnna masacɛ le kama; a kɔnɔ ka dun, a ka bon; tasumaba ani lɔgɔ caman lo. Matigi Ala yɛrɛ dafɔɲɔ le b’a mana k’a kɛ tasumamanaba ye. 
﻿Ezayi.
31.
Minw bɛ taga Misiran, ka taga Misirankaw ta dɛmɛri ɲini, bɔnɔ bɛna olugu sɔrɔ, sabu o bɛ o boromala Misirankaw ta sow le kan, o bɛ o jigi la Misirankaw ta sowotoro caman le kan, ani o ta sotigiw ta baraka bonya kan; nka o tɛ o ɲa lɔ Izirayɛli ta Ala saninman na, o tɛ jija ka Matigi Ala ta jɛnɲɔgɔnya ɲini; 
k’a sɔrɔ ale fana ye hakiritigi ye, a bɛ kojugu kɛ mɔgɔ ra, a fana tɛ a darakuma yɛlɛma. A bɛna wuri kojugukɛbagaw ta jɛn kama, ani terenbariya kɛbagaw ta dɛmɛbagaw kama. 
Misiranka ye adamaden le ye, Ala tɛ; o ta sow ye bɛganw le ye, Ala ninw tɛ. Ni Matigi Ala nana a boro kɔrɔta, dɛmɛbaga bɛna talon, a bɛ min dɛmɛna o bɛ ben; o bɛɛ bɛ halaki ɲɔgɔn fɛ ka ban. 
Matigi Ala k’a fɔ ne ye ko: «Ni jara bɛ mankan ci, ni jarakanbelen bɛ mankan ci a ta domuni kɔrɔ, hali ni sagagbɛnbagaw ta jɛnkuru bɛɛ lajɛnnin welera a kama, olugu ta mankan tɛ jara ja tigɛ, o ta wɔyɔkan tɛ a lasiran. O cogo ra, Fangatigi Ala bɛna jigi, ka na kɛrɛ kɛ Siyɔn kuru kan, ani a kongori kan. 
Kɔnɔ b’a kaman yangan a ta denw kunna cogo min na, Fangatigi Ala bɛna Zeruzalɛmu kɔrɔsi o cogo ra; a bɛna a kɔrɔsi, k’a bɔsi, k’a tanga, k’a kisi.» 
Aw murutira Matigi Ala min ma pewu, aw ye sekɔ ka na ale le ma, aw Izirayɛlimɔgɔw! 
O lon na, kɔni, aw yɛrɛ boro tun ka batofɛn gbansan warigbɛramanw, ani a saninlaman minw lalaga, aw bɛna o bɛɛ firi. 
«Kɛrɛkɛmuru dɔ bɛna Asirikaw faga, nka mɔgɔw ta kɛrɛkɛmuru tɛ; kɛrɛkɛmuru min tɛ adamadenw ta ye, o le bɛna o halaki. O bɛna bori o kɛrɛkɛmuru ɲa; o juguw bɛna o ta kanbelendenw mina ka o bla jagboyabaaraw ra. 
Min ye o ta cɛ barakatigi ye, jatigɛ bɛna o labori; o ta kɛrɛkuntigiw bɛna bori ka o ta darapo to.» Matigi Ala ko ten, min ta tasuma mananin lo Siyɔn dugu kɔnɔ, min ta tasumaba mananin lo Zeruzalɛmu. 
﻿Ezayi.
32.
A flɛ, masacɛ dɔ bɛna sigi masaya ra ka kaɲa ni terenninya ye; a ta jamana ɲamɔgɔw bɛna sigi ka kaɲa ni can ye. 
O bɛɛ bɛna kɛ i ko dogoyɔrɔ min bɛ mɔgɔ tanga fɔɲɔ ma, i ko bon min bɛ mɔgɔ tanga sanfɔɲɔ ma, i ko ji min bɛ woyo ka dugukolojalan ɲigi, i ko mɔgɔw bɛ sigi farakuruba min suma ra kongokolon kɔnɔ. 
Minw bɛ yeri kɛ, olugu ɲa tɛna fin, minw bɛ mɛnni kɛ, olugu bɛna o toro malɔ. 
Mɔgɔ miiribariw bɛna hakiri sɔrɔ ka faamuri kɛ; minw da bɛ sigisigi, olugu bɛna kuma ka ɲa. 
O tɛna naloman kɛ fagama ye tuun, walama ka nanbaramɔgɔ kɛ mɔgɔba ye. 
Naloman bɛ nalomanyakumaw le fɔ, terenbariyakow le b’a jusukun na; a bɛ Alaɲasiranbariyakow kɛ, ka tɔgɔcɛnkumaw fɔ Matigi Ala ma. A bɛ kɔngɔtɔ kɔnɔbara lakolon to, ka minlɔgɔtɔ jɛn minnifɛn na. 
Janfabaga ta kɛwalew ka jugu; a bɛ kojuguw le ŋaninya ka ɲanibagatɔw halaki ni faninyakumaw ye, k’a sɔrɔ fagantan bɛ min fɔra, a jo le bɛ o ra. 
Nka mɔgɔsɔbɛ bɛ ko sɔbɛ le kɛ; a fana bɛ to a ta mɔgɔsɔbɛya sira le kan. 
Aw muso fɛrɛninw, aw ye wuri ka ne lamɛn! Aw sunguru minw lanin bɛ aw yɛrɛ ra, aw ye aw toro malɔ ka ne darakan lamɛn! 
Ni san kelen tɛmɛna, ka dɔɔnin fara o kan, aw minw lanin bɛ aw yɛrɛ ra, aw bɛna yɛrɛyɛrɛ, sabu rɛzɛnmɔ tigɛta tɛna sɔrɔ, siman tigɛta tɛna sɔrɔ. 
Aw ja bɛna tigɛ, aw muso fɛrɛninw! Aw minw lanin bɛ aw yɛrɛ ra, aw bɛna yɛrɛyɛrɛ! Aw ye fani bɔ aw yɛrɛ ra, ka aw fari lakolon to, ka bɔrɔfaniw siri aw yɛrɛ cɛ ra. 
Aw ye aw disi gbasigbasi, ka kasi aw ta foroɲumanw kosɔn, ani aw ta rɛzɛnforo denkoɲumanw kosɔn, 
ani ne ta mɔgɔw ta dugukolo kosɔn, ŋaniw, ani nɔnfɔnw wurira ka dugukolo min fa. Aw ye kasi o ta bonw kosɔn, bon minw tun fara ninsɔndiyakanw na, ani nin dugu min tun fara ɲanagbɛkanw na. 
Sabu masabonba lakolon tora, duguba mankantigi kɛra yɔrɔ lakolon ye. Masabonba ni sankasojan bɛna kɛ tomo ye wagati bɛɛ; a bɛna kɛ kongofaliw ta toronkɛyɔrɔ ye, ka kɛ bɛganw ta domuniyɔrɔ ye. 
A bɛna kɛ ten, fɔ lon min na Ala bɛna a Nin lajigi an kan ka bɔ san fɛ, ka kongokolon yɛlɛma k’a kɛ yiriforo ye, ka yiriforo yɛlɛma k’a kɛ yiritu ye. 
O wagati ra, kongokolon sigibagaw bɛna can sira tagama, dugukoloɲumanw sigibagaw bɛna terenninya sira ta. 
Terenninya nafa bɛna kɛ hɛra ye; terenninya tɔnɔ bɛna kɛ hɛra ni laganfiya ye wagati bɛɛ. 
Ne ta mɔgɔw bɛna sigi hɛra yɔrɔ le ra, foyi tɛ se o ma yɔrɔ min na; o bɛna sigi yɔrɔ ɲasumanin laganfiyaninw na. 
Hali ni sanbɛrɛ ka yirituw halaki, ka dugu ben k’a ci, 
aw ta bɛna ɲa, aw minw bɛ danni kɛ jidaw bɛɛ ra; aw bɛna aw ta misiw, ani aw ta faliw bla o ye yaala o sago ma. 
﻿Ezayi.
33.
Bɔnɔ bɛna ele sɔrɔ, ele min bɛ cɛnri kɛ k’a sɔrɔ mɔgɔ ma cɛnri kɛ ele fɛ, ele min bɛ tɔw janfa, k’a sɔrɔ mɔgɔ ma ele janfa. Ni i nana ban i ta cɛnri ra tuma min na, cɛnri bɛna se ele fana ma; ni i nana ban i ta janfa ra tuma min na, o bɛna ele fana janfa. 
E, Matigi Ala, makari an na, an bɛ ele le makɔnɔna; i boro baraka ye an dɛmɛ lon bɛɛ, ka an kisi an degu wagatiw ra. 
Ni i ta mankanba bɔra, mɔgɔw bɛ bori; ni i wurira ka lɔ dɔrɔn, siyaw bɛ janjan. 
O juguw bɛ o borofɛnw bɛɛ cɛ, i ko tɔnmisɛnw bɛ siman domu cogo min na; o bɛ girin ka la a kan i ko tɔnw camanba. 
Matigi Ala kɔrɔtanin lo, sabu a siginin bɛ fɔ san fɛ; a bɛ Siyɔn dugu fa can ni terenninya ra. 
A bɛna aw tanga aw ta dunuɲalatigɛ bɛɛ ra: Hakiritigiya ni lɔnniya ye naforo le ye, min bɛ mɔgɔ kisi; Matigi Ala ɲasiran le ye aw ta naforo ye. 
A flɛ, cɛfariw bɛ kule cira siradaw ra; ciraden minw tun tagara hɛra ɲini, olugu jusu kasinin bɛ kasira. 
Sirabaw lakolon lo, mɔgɔ si tɛ tɛmɛna siraw fɛ tuun. Mɔgɔw ka jɛnɲɔgɔnya cɛn, o ka seerew dɔgɔya, o ma mɔgɔ si jate. 
Jamana ta kɛra maɲumanko ye, a halakira, Liban mara maroyara, a yiriw bɛɛ jajara, Sarɔn mara kɛra i ko kongokolon, Basan ni Karimɛli kɛra yɔrɔ lakolonw ye. 
«Sisan kɔni, ne bɛna wuri, Matigi Ala ko ten. Sisan ne ta bonya bɛna yira; sisan ne bɛna kɔrɔta. 
Aw ka binjalan le kɔnɔ ta; aw bɛna binɲaga le woro. Aw yɛrɛ nɛnɛkiri ta fɔɲɔ bɛna kɛ tasuma ye ka aw halaki. 
Jamana mɔgɔw bɛna jɛni i ko faragbɛ bɛ jɛni cogo min na, walama i ko ŋani bɛ tigɛ k’a jɛni tasuma ra cogo min na.» 
Aw minw bɛ yɔrɔjan na, ne ka ko minw kɛ, aw ye o lamɛn! Aw minw bɛ yɔrɔsurun na, aw ye ne ta sebagaya lɔn. 
Jurumunkɛbagaw ja tigɛra Siyɔn dugu kɔnɔ, siranya ka Alaɲasiranbariw mina fɔ o bɛ yɛrɛyɛrɛ. O ko: «Anw cɛ ra, jɔntigi le bɛ se ka to nin tasuma fariman kɔrɔ? Anw cɛ ra, jɔntigi le bɛ se ka to nin tasumaba fagabari kɔrɔ?» 
Mɔgɔ min bɛ tagama terenninya kan, min bɛ kuma ka kaɲa ni can ye, min tɛ sɔn naforojugu sɔrɔri ma, min bɛ a boro kuturu ka ban ka surafɛnw mina, min b’a toro datugu janko a kana hali mɔgɔfagakumaw mɛn a toro ra, min b’a ɲa datugu janko a kana hali kojugu ye a ɲa ra, 
o tigi le bɛna sigi yɔrɔ kɔrɔtaninw na; farayɔrɔ barakamanw le bɛna kɛ a dogoyɔrɔ ye; domuni bɛna di a ma, ji fana tɛna a dɛsɛ. 
Aw ɲa bɛna masacɛ ni a ta cɛɲa ye, aw bɛna jamana ni a bonya bɛɛ flɛ. 
Aw hakiri bɛna jigi fɔlɔfɔlɔ ta jatigɛkow ra: «Warijatebaga bɛ min? Wariminabaga bɛ min? Sankasojanw kɔrɔsibaga bɛ min?» 
Aw tɛna o mɔgɔ wasobagaw ye tuun fiyewu; o mɔgɔ minw ta kan ka gbɛlɛn, aw tɛ se ka minw ta kan mɛn; mɔgɔ minw ta kuma ɲagaminin lo, aw tɛ se ka minw ta kumaw faamu. 
Aw ye Siyɔn dugu flɛ, an ta Ala bato ɲanagbɛw dugu lo; aw ɲa bɛna Zeruzalɛmu ye, dugu ɲamalɔnin; a fanibonw tɛna bɔ o nɔ ra tuun, fanibonw ta nɛgɛberew tɛna bɔn tuun, o sirijuruw tɛna tigɛ tuun. 
Matigi Ala bɛna a ta bonya yira an na o yɔrɔ le ra; a bɛna kɛ i n’a fɔ ba belebelew, ani kɔbaw ka yɔrɔ min lamini, kɛrɛkɛdenw ta jirakurunw tɛ tɛmɛ ji minw kan, jirakurunba fana tɛ tɛmɛ a kan. 
Sabu Matigi Ala le ye an ta kolatigɛbaga ye, Matigi Ala le ye an kuntigi ye, Matigi Ala le ye an ta masa ye, ale le bɛna an kisi. 
An juguw ta jirakurunw ta juruw yɔgɔyɔgɔra; o tɛ se ka kurun ta fanisiribere mina ka ɲa tuun, o tɛ se ka kurun ta fani layɛlɛn, k’a foni tuun. O ra an bɛna o borofɛnw camanba le cɛ ka o taran ɲɔgɔn na; hali senkelenninw bɛɛ bɛna o ninyɔrɔ sɔrɔ a ra. 
Zeruzalɛmu dugumɔgɔ si tɛna a fɔ ko: «Ne man kɛnɛ!» Mɔgɔ minw siginin bɛ yi, olugu ta terenbariyaw bɛna yafa o ma. 
﻿Ezayi.
34.
Siyaw, aw ye gbara ka na mɛnni kɛ! Jamanaw ta mɔgɔw, aw ye aw janto nin kuma ra! Dugukolo n’a danfɛnw bɛɛ ye lamɛnni kɛ, dunuɲa ni a kɔnɔfɛnw bɛɛ. 
Sabu Matigi Ala ta jusubɔ bɛna ben siyaw bɛɛ kan, a ta jusufariya bɛna ben o ta kɛrɛkɛjamaw bɛɛ kan, a bɛna o bɛɛ halaki, a bɛna o labla fagari kama. 
O ta mɔgɔ faganinw firinin bɛna to yi, o suw kasa bɛna bɔ, o jori bɛna woyo kuruw kan. 
Sankolokɔnɔfɛnw bɛɛ bɛna yeele; a bɛna sankolo kuru i ko gbolokitabu; a kɔnɔfɛnw bɛɛ bɛna benben i ko rɛzɛn flaburuw bɛ jaja ka benben cogo min na, i ko toro flaburuw bɛ jaja ka benben cogo min na. 
Ala ko: Ne ta kɛrɛkɛmuru minna fɔ ka ɲanamini sankolo kɔnɔ; sisan a jigitɔ flɛ Edɔmukaw kan, ne ka kiti ben o mɔgɔ minw kan ko ne bɛ o halaki ka ban pewu! 
Matigi Ala ta kɛrɛkɛmuru fara jori ra, a munnin lo ni turu ye: sagadenw, ani bakɔrɔninw jori, ani sagajigiw kɔkiriw ta turuw; sabu saraka dɔ bɛna bɔ Matigi Ala ye Bɔsira, fagariba dɔ bɛna kɛ Edɔmu jamana ra. 
Kongomisiw fana bɛna benben o wagati kelen na, ani misigberenw, ani misitoranw; o ta jamana bɛna jori min fɔ ka fa, a dugukolo buguri bɛɛ bɛ kɛ sogoturu ye. 
O lon bɛna kɛ Matigi Ala ta mɔnɛbɔlon le ye, ka kɛ hakɛsarasan ye, ka Siyɔn dugu dimibɔ. 
Edɔmu jamana ta kɔw bɛna yɛlɛma ka kɛ mananji le ye; a buguri bɛ kɛ kiribi ye, o ta jamana bɛna kɛ mananji tasumaman ye. 
Su ni tere, a tasuma tɛ faga; a sisi bɛ wuri wagati bɛɛ. A bɛna kɛ yɔrɔ lakolon ye wagati bɛɛ, ani tuma bɛɛ; mɔgɔ tɛna tɛmɛ o ta jamana kɔnɔ tuun. 
Kɔnɔdabaw, ani juguninw bɛna o yɔrɔ kɛ o ta ye; gbingbinw, ani kankanw bɛna a kɛ o ta siyɔrɔ ye. Ala bɛna halakiri juru le kɛ ka jamana suma, ka cɛnri juru kɛ k’a suma. 
O ta fagamaw si tɛna kɛ yi tuun, ka masacɛ wɛrɛ sigi; o ta kuntigiw bɛɛ bɛna ban! 
Ŋaniw bɛna wuri o ta masabonw kɔnɔ, binjuguw, ani ŋaniyiriw bɛna falen o ta sankasojanw kɔnɔ. A bɛna kɛ kongowuruw dogoyɔrɔ le ye, ani kɔnɔsogolonw ta so. 
Kongowaraw ni suruguw bɛna ɲɔgɔn kunbɛn yi, kongobakɔrɔninw bɛna ɲɔgɔn wele yi, gbingbinw bɛna a kɛ o sigiyɔrɔ ye, sabu o bɛna laganfiya sɔrɔ yi. 
Saw bɛna o ta ɲaga la yi, ka o ta fanw la yi, ka o kɔrɔsi fɔ ka na o tɔtɔ, ka o denw lajɛn o yɛrɛ kɔrɔ. Dugaw bɛna ɲɔgɔn lajɛn yi, o bɛɛ kelen kelen ni o jɛnɲɔgɔn. 
Aw ye Matigi Ala ta kitabu ta, k’a karan; a fɔra ko: Ni bɛganw si tɛna fɔn yi, o si tɛna fɔn o jɛnɲɔgɔn na yi; sabu Matigi Ala yɛrɛ da le kumana o fɛ, a yɛrɛ nin le ka o lajɛn. 
Ale yɛrɛ le ka o bɛɛ ninyɔrɔ di o ma, a yɛrɛ boro le ka nin dugukolo suma k’a di o ma; a bɛna kɛ o ta ye tuma bɛɛ, o bɛna sigi a kɔnɔ wagati bɛɛ, ani tuma bɛɛ. 
﻿Ezayi.
35.
Kongokolon ni dugukolo janinw ye ɲagari, kɛnɛgbɛyɔrɔ janinw ye ninsɔndiya! Yiriw ye falen yi, ka fiyeren ka ɲa i ko kongobinw. 
Yiriw bɛɛ ye fiyeren caman kɛ, yɔrɔ bɛɛ ye ninsɔndiya, ka ɲagari fɔ ka dɔnkiri la. Liban kuruw ta bonya ɲɔgɔn le bɛna di aw ma, ani Sarɔn kɛnɛgbɛ ni Karimɛli kuruw ta nɔɔrɔ. Mɔgɔw bɛna Matigi Ala ta bonya ye, o bɛna an ta Ala ta nɔɔrɔ ye. 
Minw sɛgɛra fɔ ka o borow magaya, aw ye olugu ja gbɛlɛya; minw kinbiriw bɛ yɛrɛyɛrɛra, aw ye baraka don olugu ra. 
Minw ja tigɛra, aw y’a fɔ olugu ye ko: «Aw ye jija! Aw kana siran! Aw ta Ala ye nin ye, a bɛ nana aw dimibɔ; Ala bɛna na aw juguw sara, a bɛna na aw kisi.» 
O wagati ra, fiyentɔw ɲaw bɛna yɛlɛ, torogberenw torow bɛna dayɛlɛ. 
Sendimitɔw bɛna pan i ko mankalanin, bobow nɛnkunw bɛna labla, o daw bɛna dɔnkiri la. Sabu jibaw bɛna seri ka bɔ, ka woyo kongokolon kɔnɔ, kɔdingaw bɛna fa ka woyo yɔrɔjalanw na. 
Yɔrɔjalan bɛna yɛlɛma ka kɛ kɔba ye, yɔrɔ jintanw bɛ kɛ bununjiw ye. Kongowuruw tun bɛ deri ka la yɔrɔ minw na, kongobinw, ani kɔdarabinw bɛna falen o yɔrɔw bɛɛ ra. 
Siraba dɔ bɛna kɛ yi, o bɛna o sira wele ko sira saninman; Mɔgɔ saninyabari si tɛna tɛmɛ a kan; a bɛna kɛ Ala ta mɔgɔw dɔrɔn ta le ye. Tagamabaga si tɛna o sira ta ka tunu, hali hakirintanw. 
Jara tɛna ye o sira kan, wara fariman si tɛna o sira ta, mɔgɔ tɛna bɛn ni o fɛnw ɲɔgɔnw si ye o sira kan; Ala ta mɔgɔ kisininw le bɛna tagama a kan. 
Matigi Ala ta mɔgɔ kunmabɔninw bɛna sekɔ ka na o cogo le ra; o bɛna don Siyɔn dugu kɔnɔ ni ɲagarikanw ye, hɛra banbari le bɛna jigi o kunna. Jusudiya ni ɲagari bɛna na o fɛ, jusukasi ni ŋunakanw bɛna ban. 
﻿Ezayi.
36.
Masacɛ Ezekiyasi ta masaya san tan ni naaninan na, Asiri masacɛ Senakeribu nana Zuda mara ta dugu barakamanw bɛɛ kɛrɛ ka o duguw mina. 
Asiri masacɛ k’a ta kɛrɛkuntigiba ci ka bɔ Lakisi ka taga masacɛ Ezekiyasi fɛ Zeruzalɛmu ni kɛrɛkɛjamaba dɔ ye. Ji min bɛ dugu sanfɛyɔrɔ ra, a tagara lɔ o jisira kɔrɔ, fanikobagaw ta foro sira kan. 
O tuma, Hilikiya dencɛ Eliyakimu min ye masacɛ Ezekiyasi ta so kɔrɔsibaga ye, ani Sebina, min ye sɛbɛrikɛbaga ye, ani Asafu dencɛ Yoha, min ye masacɛ ta kumalasebaga ye, olugu bɔra dugu kɔnɔ ka taga o kunbɛn. 
Asiri masacɛ ta kɛrɛkuntigiba k’a fɔ o ye ko: «Aw ye taga a fɔ Ezekiyasi ye, ko masacɛba, Asiri masacɛ ko: ‹O tuma ele jigi lanin bɛ jɔntigi le kan sa? 
Ne b’a fɔ i ye ko ni i ko, ko kɛrɛ hakiri ni kɛrɛkɛfanga bɛ ele fɛ, o ye kuma gbansan le ye. Ele ka i jigi la jɔntigi le kan ko i bɛ murutira ne ma? 
A flɛ, i bɛ i jigi lara Misiran masacɛ le kan, k’a sɔrɔ ale ye kara kunkurun le ye; ni mɔgɔ o mɔgɔ k’a jigi la a kan, a bɛ o tigi boro sɔgɔ k’a mandimi. Can lo dɛ, Misiran masacɛ Farawona bɛ ten le; ni ele mɔgɔ o mɔgɔ ka i jigi la a kan, a bɛ o le kɛ i ra. 
I bɛ se k’a fɔ ne ye ko aw jigi bɛ Matigi Ala, an ta Ala le kan! O tuma ele Ezekiyasi yɛrɛ ma o Ala kelen ta sɔnnikɛyɔrɔw ni a ta sarakabɔnanw le cici, k’a fɔ Zuda mara mɔgɔw, ani Zeruzalɛmukaw ye ko o ka kan ka Ala bato nin sarakajɛnifɛn* dɔrɔn le kan wa?› 
«Ayiwa, sisan, i ka kan ka bɛn le ɲini ni ne matigicɛ ye, min ye Asiri masacɛ ye. Ni o kɛra, ne bɛna so waga fla di i ma, ni i bɛ se ka mɔgɔ sɔrɔ min bɛna o bori kɔni. 
Ele bɛ se ka mun le kɛ ka hali anw ta kɛrɛkɛkuntigi cɛ kelen dɔrɔn lalɔ, hali ni a kɛra ne matigicɛ ta kuntigiw bɛɛ ra fitini le ye? Aw jigi bɛ Misirankaw le kan, ko olugu bɛna sowotorow ni sotigiw di aw ma kɛ! 
O tuma ele b’a miiri ko ne bɛ se ka wuri ka na nin jamana halaki ni a ma kɛ Matigi Ala yɛrɛ sago ye wa? Matigi Ala yɛrɛ le k’a fɔ ne ye ko: ‹Taga nin jamana kama ka taga a halaki!› » 
Eliyakimu, ani Sebina, ani Yoha, olugu k’a fɔ Asiri masacɛ ta kɛrɛkuntigiba ye ko: «Sabari, i ye kuma i ta jɔnw fɛ Aramekan na; an bɛ o mɛn. I kana kuma an fɛ heburukan na, k’a to mɔgɔ tɔ minw bɛ dugu kogo kan olugu y’a mɛn.» 
Asiri masacɛ ta kɛrɛkuntigiba ko: «O tuma ne matigicɛ ka ne ci ko ne ye na nin kumaw fɔ ele ni i matigicɛ dɔrɔn le ye wa? A ka ne ci nin mɔgɔw bɛɛ le fɛ, nin mɔgɔ minw sigisiginin bɛ kogo kan, minw bɛna o yɛrɛ ta sokɔtaga domu, ka o yɛrɛ ɲɛgɛnɛji min i n’a fɔ ele yɛrɛ.» 
O kɔ, Asiri masacɛ ta kɛrɛkuntigiba k’a kun kɔrɔta, ka pɛrɛn ni a fanga bɛɛ ye k’a fɔ heburukan na, ko: «Aw ye masacɛba ta kuma lamɛn, Asiri masacɛ! 
Masacɛ ko: ‹Aw kana a to Ezekiyasi ye aw lafiri, sabu a tɛna se ka aw bɔsi! 
Aw kana a to Ezekiyasi ye aw lafiri, ko aw ye aw yɛrɛ karifa Matigi Ala ma, ko sigiya t’a ra, Matigi Ala bɛna aw bɔsi, ko aw ta dugu tɛna to Asiri masacɛ boro!› 
«Aw kana Ezekiyasi lamɛn. Asiri masacɛ ko: ‹Aw ye bɛn don ni ne ye, ko aw yɛrɛ di ne ma. Ni o kɛra, aw bɛɛ bɛna aw ta forow rɛzɛnmɔw sɔrɔ k’a domu, ka aw ta torosunw denw domu, ka aw ta kɔlɔnw ji min, 
sani ne ye na aw ta ka taga ni aw ye aw ta jamana ɲɔgɔn dɔ ra, siman ni duvɛn bɛ jamana min na caman, domuni ni rɛzɛnsunw bɛ jamana min na caman. 
« ‹Aw kana a to Ezekiyasi ye aw lafiri ko: Matigi Ala bɛna an bɔsi. Yala siya tɔw ta alaw sera ka o kisi ka bɔ Asiri masacɛ boro wa? 
Hamatikaw, ani Aripadikaw ta alaw sera ka mun le kɛ? Sefarivayimukaw ta alaw sera ka mun kɛ? Yala o sera ka Samarikaw kisi ka bɔ ne boro wa? 
O jamanaw bɛɛ ra, jamana juman ta ala le sera k’a kisi ka bɔ ne boro, ka n’a fɔ ko Matigi Ala bɛna Zeruzalɛmu kisi ka bɔ ne boro?› » 
Ayiwa, o jera, o ma foyi fɔ, sabu masacɛ Ezekiyasi tun k’a fɔ o ye ko o kana a jaabi. 
O kɔ, Hilikiya dencɛ Eliyakimu min ye masacɛ Ezekiyasi ta lu kɔrɔsibaga ye, ani Sebina min ye sɛbɛrikɛbaga ye, ani Asafu dencɛ Yoha min ye masacɛ ta kumalasebaga ye, olugu sekɔra ka taga Ezekiyasi fɛ; o tun ka o ta deregew faranfaran. Asiri masacɛ ta kɛrɛkuntigiba tun ka kuma minw fɔ, o tagara o lakari Ezekiyasi ye. 
﻿Ezayi.
37.
Masacɛ Ezekiyasi ka o kuma mɛn minkɛ, a k’a ta derege mina k’a faran, ka bɔrɔfani don a yɛrɛ ra, ka taga Matigi Ala ta batoso kɔnɔ. 
A k’a ta so kɔrɔsibagaw kuntigi Eliyakimu ni a ta sɛbɛrikɛbaga Sebina, ani sarakalasebagaw bɛɛ ta cɛkɔrɔbaw ci ka taga cira Ezayi fɛ, Amɔzi dencɛ. O bɛɛ tun ka bɔrɔfaniw le don o yɛrɛ ra. 
O tagara a fɔ Ezayi ye ko Ezekiyasi ko: «Bi lon ye jusukasilon, ani hakɛbɔlon, ani maroyalon le ye; sabu an ta kɛra i ko den minw jigiwagati sera, nka baraka tɛ bamusow fɛ k’a woro. 
A bɛ se ka kɛ ko Matigi Ala, i ta Ala ka Asiri masacɛ ta kɛrɛkuntigiba ta kumaw bɛɛ mɛn, a matigicɛ k’a ci ka na Ala ɲanaman mafiyɛnya ni kuma minw ye. A bɛ se ka kɛ ko Matigi Ala, i ta Ala bɛna o mafiyɛnyari juru sara Asiri masacɛ ra. O kosɔn mɔgɔ tɔ minw belen ɲanaman tora, sabari i ye Ala daari olugu ye.» 
Masacɛ Ezekiyasi ta jamana kuntigiw tagara Ezayi fɛ ni o kumaw ye. 
Ezayi ka o jaabi ko: «Aw ye taga a fɔ aw matigicɛ ye ko Matigi Ala ko: ‹I ka kuma minw mɛn, Asiri masacɛ ta kuntigiw nana ne dɔgɔya ni kuma minw ye, o kumaw kana i lasiran. 
A flɛ, Asiri masacɛ bɛna kibaroya dɔ mɛn; ni a ka o kibaroya mɛn, ne bɛna a kɔnɔnɔsu k’a to a ye a latigɛ ko a bɛ sekɔ a yɛrɛ ta jamana ra. Ni a sera yi, ne bɛna a to o ye a faga ni kɛrɛkɛmuru ye.› » 
Ayiwa, Asiri masacɛ ta kɛrɛkuntigiba nana a mɛn ko Asiri masacɛ bɔra Lakisi, k’a taga Libina dugu kɛrɛ. A wurira ka taga Asiri masacɛ kɔ o yɔrɔ ra. 
Nka Asiri masacɛ nana kibaroya dɔ mɛn, ko Etiyopi masacɛ min ye Tiraka ye, ko ale ni a ta kɛrɛkɛjama wurira ko o bɛna a kɛrɛ. Asiri masacɛ ka o mɛn minkɛ, a ka ciraden wɛrɛw ci tuun Ezekiyasi fɛ ni sɛbɛ dɔ ye, k’a fɔ a ye ko: 
«Aw ye taga a fɔ Zuda masacɛ Ezekiyasi ye, ko: ‹I kana a to i ta Ala ye i lafiri gbansan, ko i ka i jigi la ale kan minkɛ, ko o ra Asiri masacɛ tɛna se ka Zeruzalɛmu dugu mina. 
Asiri masacɛw ka min kɛ jamana tɔw bɛɛ ra, i yɛrɛ ka o ye. O ka o bɛɛ halaki le pewu! Ele ko ele le bɛna bɔsi wa? 
Ne bɛmaw ka siya minw halaki, siya minw tun bɛ Gozan dugu kɔnɔ, ani Haran dugu, ani Resɛfu dugu, ani Edɛni ta mɔgɔ minw tun bɛ Telasari, yala o siyaw ta alaw sera ka o kisi wa? 
Hamati ni Aripadi ni Sefarivayimu ni Hena ni Iva ta masacɛw bɛ min sisan?› » 
Ezekiyasi ka sɛbɛ mina ciradenw boro, k’a karan; o kɔ, a tagara Matigi Ala ta batoso kɔnɔ. A ka sɛbɛ dayɛlɛ Matigi Ala ɲa kɔrɔ. 
Ezekiyasi ka Matigi Ala daari, k’a fɔ a ye ko: 
«Fangatigi Ala, Izirayɛli ta Ala, ele min siginin bɛ serubɛn mɛlɛkɛw kunna. Ele kelen le ye dugukolo masayaw bɛɛ ta Ala ye. Ele le ka sankolo ni dugukolo dan. 
Matigi Ala, i toro malɔ ka ne lamɛn! Matigi Ala, i ɲa yɛlɛ ka flɛri kɛ! Senakeribu k’a ta ciraden ci ka na ele Ala ɲanaman mafiyɛnya ni kuma minw ye, o lamɛn! 
Matigi Ala, can lo ko Asiri masacɛw ka siya tɔw, ani o ta jamanaw halaki, 
ka o ta alaw jɛni tasuma ra; nka o alaw fana tun tɛ ala ɲanamanw ye; mɔgɔw yɛrɛ boro ka fɛn minw lalaga ni yiri ni kabakuru ye, o lo; o kosɔn o sera ka o halaki. 
O ra, Matigi Ala, an ta Ala, an kisi ka bɔ Senakeribu boro, k’a to dunuɲa masayaw bɛɛ y’a lɔn ko ele kelenpe le ye Matigi Ala ye.» 
Amɔzi dencɛ Ezayi ka cira bla ka taga a fɔ Ezekiyasi ye, ko: «Matigi Ala, Izirayɛli ta Ala, i ka min daari Asiri masacɛ Senakeribu ta ko ra, ale ta kuma ye nin ye; 
Matigi Ala ka min fɔ Asiri masacɛ kama, o ye nin ye; a ko: Siyɔn dugu tɛ ele jatera foyi ye, a bɛ i lɔgɔbɔra le. Zeruzalɛmu dugu cɛɲumanba bɛ yɛrɛkora ele ma le, fɔ k’a kun yuguyugu. 
Ele ka ne le mafiyɛnya, ka ne dɔgɔya wa? Ele kumana k’a yira ne le ra wa? Ele ka i ɲa don ne le ra wa, ne min ye Izirayɛli ta Ala saninman ye? 
I ka i ta ciradenw ci ka na ne mafiyɛnya, ne Matigi Ala! I ko: ‹Ne ta sowotoro caman sababu ra, ne yɛlɛnna fɔ kuruw kunna, ka taga se fɔ Liban jamana cɛmancɛ ra; ne ka Liban sɛdiriyiriw bɛɛ ra jamijanw tigɛ ani sipɛrɛsiyiriw bɛɛ ra ɲumanmanw. Ne bɛna yɛlɛn kuruw bɛɛ ra jamijan kunna, ka taga don fɔ o ta yirituba yɛrɛ kɔnɔ.› 
I ko: ‹Ne ka kɔlɔnw sogi ka o ji min. Ni ne ka ne sen la Misiran jamana kɔnɔ, ne bɛ Nili bajiw bɛɛ ja.› 
«O tuma ele m’a lɔn ko ne kitira nin kow ra kabini wagatijan wa? Kabini fɔlɔfɔlɔ ne tun ka ko minw labɛn k’a bla, sisan ne bɛ o le kɛra. Ne k’a latigɛ ko ele le bɛna dugu barakamanw halaki, fɔ ka o kɛ tomow ye. 
O duguw ta mɔgɔw baraka banna, jatigɛ ni maroya ka o mina; o kɛra i ko kongobinw, i ko bin nuguninw, i ko binjalan min bɛ bon kunna; a kɔgɔbari bɛ ja. 
«Nka ne ka ele sigituma lɔn, ka i bɔtuma lɔn, ka i dontuma lɔn, ani wagati min i jusu bɛ bɔ ne kama. 
Ayiwa, i n’a fɔ i jusu bɔra ne kama, i ta wasokanw fana sera ne toro ma, ne bɛna ne ta nunnanɛgɛ don i nun na, ka ne ta karafe don i da ra, i nana sira min fɛ, ne bɛna sekɔ ni i ye o sira kelen fɛ. 
«Ayiwa, ele Ezekiyasi, nin bɛna kɛ tagamasiyɛn ye ele fɛ: Simankisɛ minw benbenna foro kɔnɔ ka falen o yɛrɛ ma, aw bɛna o siman le domu ɲinan. San wɛrɛ, minw bɛna falen o yɛrɛ ma tuun, aw bɛna o domu. Nka a san sabanan, aw yɛrɛ le bɛna aw ta siman dan, k’a tigɛ, k’a domu; ka aw ta rɛzɛnforow sɛnɛ, k’a den domu. 
«Ni o kɛra, Zuda ta mɔgɔ tɔ minw ɲanaman tora, olugu bɛna kɛ i ko yiri min ka lilinkuraw bɔ, k’a lilinw don fɔ dugukolo jukɔrɔ, ka nugu kura ye tuun, fɔ ka den. 
«Can lo, mɔgɔ dɔw belen bɛna wuri Zeruzalɛmu dugu kɔnɔ, mɔgɔ dama dama bɛna kisi, ka lɔ Siyɔn kuru kan. Fangatigi Ala bɛna o le kɛ aw ye a ta kanuyaba kosɔn. 
«O kosɔn Matigi Ala ka min fɔ Asiri masacɛ ko ra, o ye nin ye: Asiri masacɛ tɛna don nin dugu kɔnɔ, a tɛna mɔgɔ si bon ni a ta biɲɛw ye, a tɛna mɔgɔ si kɛrɛ ni a ta nɛgɛbɛnnan ye, a tɛna yɛlɛnyɔrɔ lɔ ka yɛlɛn o kan ka dugu kɛrɛ. 
A nana sira min fɛ, a bɛna sekɔ o sira kelen le fɛ. A tɛna don nin dugu kɔnɔ fiyewu! Ne Matigi Ala, ne le ko ten. 
Ne le bɛna nin dugu tanga, k’a bɔsi, ne yɛrɛ tɔgɔ kosɔn, ani ne ta jɔncɛ Dawuda kosɔn.» 
Matigi Ala ta mɛlɛkɛ nana Asirika cɛ waga kɛmɛ ni biseegi ni looru faga (185 000). Mɔgɔ tɔw wurira sɔgɔmada fɛ minkɛ, o ka suw ye yɔrɔ bɛɛ ra. 
O kɛra minkɛ, Asiri masacɛ Senakeribu sekɔra ka taga sigi Ninive dugu kɔnɔ. 
Nka lon dɔ, k’a kinbiri gbannin to a ta ala ta sɔnnikɛbon kɔnɔ, ala min bɛ wele ko Nisirɔki, a yɛrɛ dencɛw, minw ye Adaramelɛki ni Saresɛri ye, olugu nana ben a kan k’a faga ni kɛrɛkɛmuru ye, ka bori ka taga Ararati jamana ra. A dencɛ Esari Hadɔn sigira masaya ra a nɔ ra. 
﻿Ezayi.
38.
O wagati ra, Ezekiyasi nana bana, fɔ a tun bɛ ɲini ka sa. Amɔzi dencɛ Ezayi tagara a fɛ ka taga a fɔ a ye ko: «Matigi Ala ko i ye i ta lu koɲaw labɛn, sabu i bɛna sa; i tɛna kɛnɛya ka bɔ nin bana ra.» 
Ezekiyasi k’a ɲa munu bon kogo fan na, ka Matigi Ala daari. 
A ko: «E, Matigi Ala, i hakiri to ne ra, sabu ne tugura i kɔ ni kankelentigiya le ye, ni ne jusukun bɛɛ ye; ko min ka di i ye, ne ka o le kɛ.» Ezekiyasi ka o fɔ minkɛ, a kasira kosɛbɛ. 
Matigi Ala kumana Ezayi fɛ k’a fɔ a ye ko: 
«Taga a fɔ Ezekiyasi ye ko Matigi Ala, a bɛmacɛ Dawuda ta Ala ko: ‹Ne ka i ta daariri mɛn, ne ka i ta ɲaji fana ye. Ne bɛna sanji tan ni looru fara i si kan. 
Ne bɛna ele ni nin dugu bɔsi ka bɔ Asiri masacɛ boro. Ne bɛna nin dugu kisi. 
« ‹Matigi Ala bɛna nin tagamasiyɛn le kɛ i ye, k’a yira i ra ko a ka kuma min fɔ, ko a bɛna o kɛ. 
A flɛ, suma min bɛ Ahazi ta so yɛlɛnyɔrɔ kan, ne bɛna a to o suma ye sekɔ ka taga kɔ fɛ, ka se fɔ senlayɔrɔ tan.› » Ayiwa, suma tun bɛ so yɛlɛnyɔrɔ minw kan, tere sekɔra o kan tuun fɔ senlayɔrɔ tan. 
Zuda masacɛ Ezekiyasi ka kuma minw sɛbɛ a ta bana ni a kɛnɛyari ko ra, o ye nin ye; a ko: 
Ne kɔni tun b’a fɔra ko ne bɛna taga le, ka ne to ne si cɛmancɛ ra; ne bɛna taga don lahara donda fɛ, ka ne si tɔ kɛ o yɔrɔ ra. 
Ne tun ko, ko ne tɛna Matigi Ala ye tuun, ko ne tɛna Matigi Ala ye dunuɲa ra yan mɔgɔ ɲanamanw cɛ ra tuun, ko ne ɲa tɛna adamaden si ye tuun dunuɲamɔgɔw cɛ ra. 
Ne tun ko ne ta dunuɲalatigɛ bɔsira ne ra ka taga, i ko sagagbɛnbaga bɛ a ta fanibon ta ka taga cogo min na. Ne tun ko, ko i ka ne si kuru ka ban i ko jesedanbaga bɛ fani kuru cogo min na, ko ne tigɛra ka bɔ kpɛlɛ ra ka ban, ko sani tere ye ban ka se wulada ma, o b’a sɔrɔ i ka ne laban. 
Ne ka ne ta tɔɔrɔ muɲu fɔ ka na dugu gbɛ, nka i ka ne kolow bɛɛ karikari i ko jara; ne ko sani tere ye ban, ka se wulada ma, o b’a sɔrɔ i ka ne laban. 
Ne tun bɛ kasimisɛnw kɛ i ko naganaganin tɛmɛtɔ san fɛ; ne tun bɛ ŋuna i ko tugani. Ne ka flɛri kɛ san fɛ, fɔ ka ne ɲadenw baraka ban. E, Matigi, ne kɔnɔnɔfirira; na ne bɔsi! 
Ne bɛ se ka mun fɔ sa? A kumana ne fɛ; ale yɛrɛ le bɛ nin kow kɛra. Ne majiginin le bɛna tagama ne si tɔ bɛɛ ra, ne ta jusukasi kosɔn. 
E, Matigi, mɔgɔ bɛ ɲanamanya nin kow le baraka ra, ne bɛ si sɔrɔ nin bɛɛ le sababu ra fana; i bɛna ne kɛnɛya, k’a to ne ye to si ra. 
A flɛ, ne ta jusukasiba yɛlɛmana k’a kɛ jususuma ye; i ta kanuya kosɔn, i ka ne sama ka bɔ dingaba kɔnɔ, ka ne ta jurumun bɛɛ firi i kɔ fɛ. 
Sabu kaburukɔnɔmɔgɔw le tɛna i fo ka i waleɲumanlɔn, suw le tɛna i tando; minw lajigira kaburu dinga kɔnɔ, olugu jigi tɛ i ta kankelentigiya kan tuun. 
Mɔgɔ ɲanamanw, mɔgɔ ɲanamanw, olugu bɛ se ka i fo ka i waleɲumanlɔn, i n’a fɔ ne b’a kɛra cogo min na bi. Facɛw bɛ o denw karan janko o ye i ta kankelentigiya lɔn. 
Matigi Ala ka ne kisi! An bɛna dɔnkiri la a ye ni an ta fɔrifɛnw ye an si bɛɛ ra, Matigi Ala ta batoso kɔnɔ. 
Ayiwa, Ezayi tun k’a fɔ ko o ye na ni toromɔ siri kelen ye, ka na o lala Ezekiyasi ta joriw kan; ko ni o kɛra, a bɛ kɛnɛya. 
Ezekiyasi tun k’a fɔ ko: «Tagamasiyɛn juman le bɛna a yira ko ne bɛna kɛnɛya fɔ ka taga don Matigi Ala ta batoso kɔnɔ tuun?» 
﻿Ezayi.
39.
Ayiwa, o wagati kelen na, Babilɔni* masacɛ Merodaki Baladan, min ye Baladan dencɛ ye, ale ka Ezekiyasi ta bana ni a kɛnɛyako kibaroya mɛn minkɛ, a ka sɛbɛ dɔ kɛ, ka bonya dɔ la o kan, ka o ci Ezekiyasi ma. 
O ko diyara Ezekiyasi ye kosɛbɛ. Fɛn o fɛn tun bɛ Ezekiyasi ta fɛnmarayɔrɔw ra, a ka o bɛɛ yira o ciradenw na: warigbɛ ni sanin, ani kasadiyananw, ani turu kasadimanw; a k’a ta kɛrɛkɛminanw bɛɛ yira o ra, ani a ta naforow bɛɛ. Foyi le ma to a ta masaso kɔnɔ, ani a ta mara bɛɛ kɔnɔ, ni Ezekiyasi ma min yira o ciradenw na. 
O kow kɔ, cira Ezayi nana masacɛ Ezekiyasi fɛ, ka na a ɲininka ko: «Nin mɔgɔw bɔra min le? O nana mun le fɔ i ye?» Ezekiyasi ko: «O bɔra jamanajan dɔ le ra, fɔ Babilɔni, ka na ne fɛ.» 
Ezayi k’a ɲininka tuun ko: «O ka mun ni mun le ye i ta so kɔnɔ?» Ezekiyasi ko: «Fɛn o fɛn bɛ ne ta masaso kɔnɔ, o ka o bɛɛ ye! Foyi ma to ne ta naforow ra, ni ne ma min yira o ra.» 
Ezayi k’a fɔ Ezekiyasi ye ko: «Fangatigi Ala ta kuma lamɛn: 
‹Lon dɔ, bɛna se, fɛn o fɛn bɛ i ta masaso kɔnɔ, i bɛmaw ka fɛn o fɛn lajɛn fɔ ka na se bi ma, o bɛna na o fɛnw bɛɛ cɛ ka taga ni o ye Babilɔni; foyi tɛna to. Matigi Ala ko ten. 
O bɛna i yɛrɛ mamaden dɔw mina, i yɛrɛ worodenw ta denw, ka taga ni olugu ye, ka taga o bɔ cɛya ra, ka o bla Babilɔni masacɛ ta masaso kɔnɔ.› » 
Ezekiyasi ka Ezayi jaabi ko: «I ka Matigi Ala ta kuma min fɔ ne ye, o ka ɲi; sabu hɛra ni ɲasuma bɛna kɛ jamana kɔnɔ ne yɛrɛ ta tere bɛɛ ra.» 
﻿Ezayi.
40.
Aw ye o jusu saaro, aw ye ne ta mɔgɔw jusu saaro! Aw ta Ala ko ten. 
Aw ye kuma Zeruzalɛmu fɛ k’a jusu saaro; aw ye aw kan kɔrɔta k’a fɔ a ye ko a ta jagboyabaaraw banna, ko a ta terenbariyaw juru sarara, ko Matigi Ala k’a ta jurumunw bɛɛ hakɛ bɔ a ra ka ban fɔ siɲaga fla. 
Pɛrɛnkan dɔ bɛ bɔra ko: «Aw ye sira labɛn Matigi Ala ye kongokolon kɔnɔ; aw ye siraba dakaɲa nin yɔrɔjalanw na an ta Ala ye. 
Dingakɔnɔyɔrɔw bɛɛ ye lafa, aw ye kuruw, ani kongoriw bɛɛ cici ka o yɛrɛgɛ, ka tintinw bɛɛ dakaɲa, yɔrɔ kɔrɔtaninw ye kɛ kɛnɛgbɛw ye. 
Ni o kɛra, Matigi Ala ta nɔɔrɔ bɛna yira, adamadenw bɛɛ lajɛnnin bɛna a ye; sabu Matigi Ala yɛrɛ le kumana.» 
Kumakan dɔ ko: «Pɛrɛn!» Ne ko: «Ne ye pɛrɛn ka mun fɔ?» A ko: «Adamadenw bɛɛ bɛ i ko bin, o dawula bɛɛ bɛ i ko kongobinw ta fiyerenw. 
Ni Matigi Ala ta fɔɲɔ ka fiyɛ a kan, a bɛ ja, a fiyerenw fana bɛ fagafaga. Can lo, adamadenw bɛ i ko bin; 
bin bɛ ja, a fiyeren fana bɛ fagafaga; nka an ta Ala ta kuma kɔni bɛ to a nɔ ra tuma bɛɛ ani wagati bɛɛ.» 
Ele ye yɛlɛn kuru jamijan kan, ele Siyɔn dugu, dugu kibarodimanfɔbaga; ele ye i kan kɔrɔta ni baraka ye, ele Zeruzalɛmu, dugu kibarodimanfɔbaga. Ele ye i kan kɔrɔta, aw kana siran; ele y’a fɔ Zuda mara ta duguw ye ko o ta Ala ye nin ye! 
A flɛ, Dunuɲatigi Ala bɛ nana ni barakaba ye, a boro baraka le bɛ se di a ma. A bɛ nana ni a ta sara ye a boro; a bɛ nana ni a ta baara tɔnɔ ye a ɲa fɛ. 
A bɛna a janto a ta sagakuru ra i ko sagagbɛnbaga; a bɛna sagadenw lajɛn ni a boro ye, ka o la a disi kan. A bɛna sagamuso dentigiw dɛmɛdɛmɛ. 
Jɔn le ka kɔgɔji suma ni a borotɛgɛ ye, ka sankolo bonya suma ni a boro ye? Jɔn le ka dugukolo buguri bɛɛ suma sumanikɛminan kɔnɔ, ka kuruw suma ka o gbiriya hakɛya lɔn, ka kongoriw suma ni sumanikɛnan ye? 
Jɔn le bɛ se ka Matigi Ala ta hakiri bonya sɛgɛsɛgɛ? Jɔn le kɛra a ladibaga ye, k’a karan? 
A ka hakiri ɲini jɔntigi le fɛ, ka faamuri sɔrɔ? Jɔn le k’a karan can sira ra? Jɔn le k’a karan lɔnniya ra, ka faamuri sira yira a ra? 
A flɛ, siyaw bɛ i ko jiden kelen tɔninin minan kɔnɔ, o bɛ i ko kɛnkɛnden kelen, sumanikɛminan kɔnɔ; Matigi Ala bɛ kɔgɔji kɔfɛjamanaw lawuri i ko buguri. 
Liban jamana yiriw bɛɛ lajɛnnin tɛ se k’a ta sarakajɛnifɛn* tasuma labɔ, a bɛganw bɛɛ lajɛnnin tɛ a ta saraka jɛnita* bɔ. 
Siyaw bɛɛ lajɛnnin tɛ foyi ye a ɲa kɔrɔ; a bɛ o bɛɛ jate i ko fɛn ɲacintanw, i ko fɛngbansanw. 
Aw bɛ se ka Ala suma ni mun le ye? Aw bɛ se ka fɛn juman le kɛ a bɔɲɔgɔnko ye? 
Jow kɔni, nɛgɛyeelebaga dɔ le bɛ nɛgɛ yeele ka o lalaga; saninfagabaga dɔ bɛ sani nɔrɔ a kan, ka warigbɛ jɔrɔkɔnin dɔw kɛ k’a ɲɛgɛn. 
Ni se tɛ mɔgɔ min ye ka o fɛnw sɔrɔ, ale bɛ yiri dɔ ɲini min tɛ tori joona, ka yirilalagabaga hakiriman dɔ ɲini, ka o yiri lɛsɛ k’a kɛ jo dɔ ye, a bɛ se ka min lɔ ka teren. 
Aw m’a lɔn wa? Aw m’a mɛn ka ye wa? O ko ma fɔ aw ye kabini fɔlɔfɔlɔ wa? Aw ma dunuɲa ju sigicogo ko faamu wa? 
Matigi Ala le siginin bɛ dugukolo sanfɛyɔrɔ koorinin kunna; dunuɲamɔgɔw bɛ a ɲa kɔrɔ i ko tɔnmisɛnw. A bɛ sankolo yɛrɛgɛ i ko fanimugu, a b’a foni i ko fanibon, ka sigi a kɔnɔ. 
Ale le bɛ fagamaw kɛ i n’a fɔ o tɛ foyi ye, ka dugukolo kititigɛbagaw kɛ mɔgɔ gbansanw ye. 
O turutɔ ye nin ye sisan, o dantɔ ye nin ye sisan, hali o lilinw ma donyɔrɔ sɔrɔ dugukolo ra fɔlɔ, a b’a dafɔɲɔ kɛ ka o fiyɛ, ka o jaja; sanfɔɲɔ bɛ o ta ka taga ni o ye i ko binjalan. 
«Aw b’a fɛ ka ne suma ni jɔntigi le ye? Ne ni jɔntigi le ka kan?» Ala Saninman ko ten. 
Aw ye aw ɲa kɔrɔta san fɛ ka flɛri kɛ! Jɔntigi le ka nin fɛnw dan? Ale le bɛ o bɛɛ labɔ ka o bɛɛ bla o ta sira kan; a bɛ o bɛɛ wele o tɔgɔ ra, a ta sebagayaba ni a ta barakaba sababu ra. O ra, hali kelen tɛ fɔn. 
Yakuba ta mɔgɔw, mun na aw bɛ nin kuma fɔ? Izirayɛlimɔgɔw, mun na aw b’a fɔ ko: «Anw ta kunkow dogonin lo Matigi Ala ma, anw ta Ala tɛ anw ta jo jatera?» 
Aw m’a lɔn wa? Aw m’a mɛn ka ye wa, ko Matigi Ala le ye Ala banbari ye? Ale le ka dunuɲa dan ka se fɔ a danw na. A tɛ sɛgɛ, a baraka tɛ dɛsɛ, a ta hakiri dan tɛ se ka lɔn. 
A bɛ fanga don mɔgɔ sɛgɛninw na, ka baraka don barakantanw na. 
Kanbelendenw bɛ sɛgɛ, o baraka bɛ dɛsɛ; hali kanbelenkɔrɔw fana bɛ ben. 
Nka minw bɛ Matigi Ala makɔnɔ, olugu bɛ to ka barakakura le sɔrɔ; o bɛ pan ka taga san fɛ i ko bɔn, o bɛ bori, o tɛ sɛgɛ, o bɛ tagama, o baraka tɛ dɛsɛ. 
﻿Ezayi.
41.
Aw kɔgɔji kɔfɛmɔgɔw, aw ye je ka ne lamɛn! Siyaw ye baraka don o yɛrɛ ra, o ye gbara ka na, an ye kuma; aw ye na, an ye jɛn ka taga an ta kiti tigɛ. 
Min bɛ terenninya wele k’a gban a yɛrɛ kɔ, jɔn le ka o tigi wele ka bɔ terebɔyanfan na? Jɔn le bɛ siyaw don a boro? Jɔn le bɛ masaw bla a ta fanga kɔrɔ? A ta kɛrɛkɛmuru bɛ o kɛ i ko buguri, a ta kalan bɛ o kɛ i ko fɔɲɔ bɛ binjalan kɛ cogo min na. 
A bɛ tugu o kɔ, a bɛ tɛmɛ hali foyi tɛ se a ma, k’a sɔrɔ a sen tun ma deri ka o sira ta ka ye. 
Jɔntigi le ka nin kow kɛ k’a dafa, ka wagatiw bɛɛ ta mɔgɔw wele kabini fɔlɔfɔlɔ? Ne Matigi Ala, ne min ye fɔlɔ ye, ne min fana ye laban ye, ne lo. 
Kɔgɔji kɔfɛmɔgɔw ka o ye, o siranna; minw bɛ fɔ dugukolo dan na, olugu yɛrɛyɛrɛtɔ bɛ gbarara ka na. 
Bɛɛ bɛ a mɔgɔɲɔgɔn dɛmɛ, bɛɛ b’a fɔ a balema ye ko: «I jija!» 
Yirilɛsɛbaga bɛ saninfagabaga ja gbɛlɛya, saningbasibaga bɛ nɛgɛgbasibaga ja gbɛlɛya; a b’a fɔ ko: «Nɛgɛ nɔrɔcogo ɲana!» O bɛ o jo lalaga k’a gbengben ni nɛgɛ ye k’a lɔ, janko a kana lamaga. 
Ayiwa, aw Izirayɛlimɔgɔw kɔni, ne ta baaradenw, Yakuba ta mɔgɔw, ne ka aw minw ɲanawoloma, aw minw ye ne tericɛ Iburahima ta siya ye, 
ne tagara aw yɔrɔɲini fɔ dugukolo dan na, ne tagara aw wele ka bɔ fɔ yɔrɔjan. Ne k’a fɔ aw ye ko: «Aw le ye ne ta baaradenw ye, ne ka aw le ɲanawoloma, ne tɛna ban aw ra.» 
Aw kana siran, sabu ne bɛ ni aw ye. Aw ja kana tigɛ, sabu ne le ye aw ta Ala ye, ne bɛna baraka don aw ra, ka aw dɛmɛ, ne bɛna aw tanga ne ta terenninya kosɔn, ni ne boro baraka ye. 
A flɛ, minw bɛɛ jusu tun bɔra aw kɔrɔ, olugu bɛna maroya fɔ ka o kun suuru; minw bɛ kɛrɛra ni aw ye, olugu bɛna halaki, ka tunu pewu. 
Minw bɛ siyɛn tara ni aw ye, aw bɛna olugu yɔrɔɲini, nka aw tɛna o ye; minw tun bɛ aw kɛrɛra olugu bɛna tunu ka ban pewu. 
Sabu ne le ye Matigi Ala, aw ta Ala ye; ne le bɛ aw boro mina, k’a fɔ aw ye ko: «Aw kana siran, ne bɛna aw dɛmɛ.» 
Aw kana siran, Yakuba ta tumudenninw! Izirayɛli ta mɔgɔ barakantanw, ne bɛna aw dɛmɛ. Matigi Ala, aw kunmabɔbaga, Izirayɛli ta Ala saninman ko ten. 
A flɛ, ne bɛna aw kɛ simangbasinan ye, min kura lo, ani min ɲinw da ka di; aw bɛna kuruw bɛɛ benben, ka o bɛɛ yɛrɛgɛ, ka kongoriw yɛrɛgɛ i ko binjalan. 
Aw bɛna o fiyɛ i ko siman, fɔɲɔ bɛ o ta ka taga, sanfɔɲɔ bɛ o janjan; nka aw kɔni bɛna ninsɔndiya sɔrɔ Matigi Ala fɛ, ka Izirayɛli ta Ala saninman kɛ aw kunkɔrɔtasababu ye. 
Ɲanibagatɔw, ani fagantanw bɛ ji ɲini, nka o tɛ ji sɔrɔ; minlɔgɔ ka o kan ja. Nka ne Matigi Ala, ne bɛna o jaabi; ne, Izirayɛli ta Ala, ne tɛna ban o ra. 
Ne bɛna kɔjiw woyo kuru yirintanw kunna, k’a to bununw ye woyo kurufurancɛw ra; ne bɛna kongokolon yɛlɛma k’a kɛ jiyɔrɔ ye, ka dugukolojalan kɛ jiwoyow ye. 
Ne bɛna sɛdirisunw falen kongokolon kɔnɔ, ani akasiyasunw, ani miritesunw, ani oliviyesunw; ne bɛna sipɛrɛsisunw falen yɔrɔjalanw na, ani ɔrimesunw ni buyisunw bɛɛ, 
janko mɔgɔw y’a ye, k’a lɔn, ka miiri, k’a faamu ko Matigi Ala boro le ka nin kow kɛ, ko Izirayɛli ta Ala saninman le ka nin fɛnw dan. 
«Batofɛn wɛrɛw, aw ye na aw ta ɲafɔ!» Matigi Ala le ko ten. «Min bɛ aw fɛ, aw ye o fɔ!» Yakuba ta mɔgɔw ta Masacɛ ko ten. 
O ye na kuma, ka ko nataw ɲafɔ an ye. Fɔlɔfɔlɔkow kɛra cogo min na, o ye o ɲafɔ an ye; ni o kɛra, an bɛna miiri k’a lɔn min bɛna kɛ kɔ fɛ; walama aw ye ko nataw fɔ an ye. 
Aw ye wagati labanw ta kow ɲafɔ an ye, ni o kɛra, an bɛna a lɔn ko aw fana ye ala dɔw ye. Aw kɔni ye koɲuman walama kojugu dɔ kɛ dɔrɔn, janko an ye o ye ka kabakoya. 
A flɛ, aw tɛ foyi ye! Aw ta kɛwalew ye gbansan le ye! Minw bɛ aw kɛ o ta alaw ye, olugu haramuyara. 
Ne ka mɔgɔ dɔ lawuri ka bɔ sahiliyanfan na, a bɛna na ka bɔ terebɔyanfan na. A bɛ ne tɔgɔ wele; a bɛna kuntigiw dɔndɔn ni a sen ye i ko bɔgɔ, i ko dagalalagabaga bɛ bɔgɔ terege cogo min na. 
Jɔn ka nin kow ye k’a fɔ kabini fɔlɔfɔlɔ janko an ye a lɔn? Jɔn kɔnna k’a yira an na, janko an ye a fɔ ko: «Can lo!» Mɔgɔ si ma nin ko fɔ, mɔgɔ si m’a ye k’a fɔ, mɔgɔ si ma foyi mɛn aw fɛ nin kow ra. 
Nka ne le kɛra mɔgɔ fɔlɔ ye k’a fɔ Siyɔn dugu ye ko: «O ye nin ye, o natɔ ye nin ye!» Ne ka kibarodimanfɔbaga dɔ ci Zeruzalɛmu. 
K’a sɔrɔ ne bɛ flɛri kɛ, nka ne tɛ mɔgɔ si ye; hali ladibaga kelen tɛ o batofɛnw cɛ ra, min bɛ se ka ne jaabi ni ne k’a ɲininka. 
O si tɛ foyi ye, o ta kokɛtaw ye ko gbansanw le ye, fɔɲɔ lakolon, o le ye o ta jo nɛgɛramanw ye. 
﻿Ezayi.
42.
«Ne ta baaraden ye nin ye, ne bɛ ne hakiri to min na; ne ta mɔgɔ ɲanawolomanin lo, min ko ka di ne ye haali. Ne bɛna ne nin lajigi a kan, janko a ye can sira yira siyaw ra. 
A tɛna kule ci, walama k’a kan kɔrɔta; mɔgɔ tɛna a pɛrɛnkan mɛn siradaw ra. 
A tɛna hali bin karinin tɔ karikari, a tɛna hali fitina fagatɔ tɔ dufa; a bɛna can sira le yira mɔgɔw ra ni kankelentigiya ye. 
A baraka tɛna dɛsɛ, a fari tɛna faga, fɔ a ye na can sigi dugukolo kan, fɔ kɔgɔji kɔfɛmɔgɔw bɛɛ ye o jigi la a ta sariya kan.» 
Ala, Matigi Ala, min ka sankolo dan, k’a bonya, ka dugukolo yɛrɛgɛ fan bɛɛ, ani fɛn o fɛn bɛ falen a kan, ka nɛnɛkiri don dunuɲamɔgɔw ra, ka nin don dunuɲa yaalabagaw ra, ale Matigi Ala ko: 
«Ne Matigi Ala, ne le ka ele wele terenninya kama; ne bɛna i boro mina, ne bɛna i tanga, ka i lasigi, ka i kɛ ne ni mɔgɔw ta jɛnɲɔgɔnya donbaga ye, ka i kɛ siyaw ta yeelen ye, 
janko ka fiyentɔw ɲa yɛlɛ, ka kasodenw labɔ kaso ra, ka dibiramɔgɔw labɔ o ta dibi ra. 
«Ne le ye Matigi Ala ye, o le ye ne tɔgɔ ye; ne ta bonya kɔni, ne tɛna o di danfɛn wɛrɛ ma, walama tandori min ka kan ni ne ye, ka o di batofɛn yiriramanw ma. 
Ko minw tun kɔnna ka fɔ, a flɛ, olugu kɛra; sisan ne bɛna kokura le fɔ, nka sani a ye damina, ne bɛ aw lasɔmi.» 
Aw ye dɔnkirikura la ka Matigi Ala tando; aw y’a tando ka se fɔ dunuɲa danw na, aw minw bɛ tagamaw kɛ jirakurunw kɔnɔ, kɔgɔji kan, ani aw danfɛnw minw bɛ kɔgɔji ra, ani aw kɔgɔji kɔfɛmɔgɔw! 
Kongokolon n’a duguw ye o kan kɔrɔta, ani Kedari ta dugumisɛnw! Sela kuruyɔrɔ mɔgɔw ye ɲagari ka dɔnkiri la; o ye to kuruw san fɛ ka ɲagari fɔ ka pɛrɛn! 
Mɔgɔw ye bonya la Matigi Ala kan, kɔgɔji kɔfɛmɔgɔw ye a tando. 
Matigi Ala bɛ bɔ i ko cɛfari, a bɛ fariya i ko kɛrɛkɛcɛ; a bɛ pɛrɛn, ka kulekanba ci, ka se sɔrɔ a juguw kan. 
«Ne kumabari tun tora ka mɛɛn; ne tun jera, ne tun ka ne yɛrɛ mina. Nka sisan ne bɛna kule i ko muso jigibagatɔ min bɛ firinfirin, fɔ k’a nɛnɛkiri fereke. 
Ne bɛna kuruw ni kongoriw halaki, ka a binw ni a yiriw bɛɛ jaja; ne bɛna baw kɛ yɔrɔjalanw ye, ka jiyɔrɔw ja. 
Ne bɛna fiyentɔw bla o ye tagama sira dɔ kan, o ma sira min lɔn; o ma sira min lɔn cɔ, ne bɛna o bla o le kan. Ne bɛna dibi yɛlɛma k’a kɛ yeelen ye o ɲa fɛ, ka sira cɛjuguw kɛ sira dakaɲaninw ye. Ne bɛna nin kow le kɛ; ne tɛna a to kɛbari ye. 
«Minw bɛ o jigi la jo yiriramanw kan, olugu bɛna sekɔ ni o kɔ ye, ka maroya kosɛbɛ; minw b’a fɔ jo nɛgɛramanw ma ko: ‹Aw le ye an ta alaw ye!› » 
Ala ko: «Aw torogberenw, aw ye mɛnni kɛ! Fiyentɔw, aw ye flɛri kɛ, ka yeri kɛ! 
Jɔntigiw le ye fiyentɔw ye ni ne yɛrɛ ta baaradenw tɛ? Jɔntigiw le ye torogberenw ye i ko ne yɛrɛ ta ciradenw, ne ka minw ci? Jɔntigiw le ye fiyentɔw ye i ko Ala ta ciradenw? Jɔntigiw le ye fiyentɔw ye i ko Matigi Ala ta baaradenw? 
Aw ka fɛn caman ye, nka aw ma o jate; aw torow dayɛlɛra, nka aw ma foyi mɛn.» 
Matigi Ala ta terenninya kosɔn, a tun b’a fɛ k’a ta sariya bonya, ka nɔɔrɔ la a kan; 
nka siya tɔw benna a ta mɔgɔw le kan, ka o borofɛnw bɛɛ cɛ. O benna dingaba kɔnɔ, ka mina jan na, siya tɔw ka a ta mɔgɔw mina ka o dogo kasobonw kɔnɔ; o benna o kan, mɔgɔ si ma sɔrɔ ka o bɔsi, o ka o borofɛnw cɛ, mɔgɔ si ma sɔrɔ k’a fɔ ko: «Aw y’a lasekɔ!» 
Nka jɔntigi le bɛna a toro malɔ nin kow ra, walama k’a janto o ra siɲaga wɛrɛ k’a lamɛn? 
Jɔn le ka Yakuba ta mɔgɔw don o borofɛnw cɛbagaw boro, ka Izirayɛli don benkannikɛbagaw boro? An ka Matigi Ala min hakɛ ta, yala ale tɛ wa? An ma sɔn ka a ta sira tagama, an ma sɔn k’a ta sariyaw lamɛn. 
O kosɔn a k’a ta dimi tasuma bɔn Izirayɛli kan, ka kɛrɛ juguw lawuri o kama. A ta dimi tasuma manana ka o lamini, nka o ma hakiri sɔrɔ; o tasuma ka o jɛni, nka o ma o jate. 
﻿Ezayi.
43.
Sisan, Matigi Ala min ka aw dan, aw Yakuba ta mɔgɔw, Matigi Ala min ka aw kɛ mɔgɔ ye, aw Izirayɛlimɔgɔw, ale ko: «Aw kana siran, sabu ne ka aw kunmabɔ; ne ka aw wele aw tɔgɔ ra, aw ye ne ta le ye. 
Hali ni aw bɛ jibaw le cɛtigɛ, ne bɛna to ni aw ye; hali ni aw bɛ baji le cɛtigɛ, ji tɛna aw datugu. Hali ni aw bɛ tagama tasuma cɛ ma, a tɛna aw jɛni, tasumamana tɛna se aw ma. 
«Sabu ne le ye Matigi Ala ye, aw ta Ala; ne le ye Izirayɛli ta Ala saninman ye, aw kisibaga. Ne bɛna Misiran jamana di, ka o kɛ aw kunmabɔsara ye, ka Etiyopi jamana ni Seba jamana di aw nɔ ra. 
I n’a fɔ aw ko ka gbɛlɛn ne ma, aw ta ko ka bon ne fɛ, ani ne bɛ aw kanu, o ra, ne bɛna mɔgɔ wɛrɛw le di aw nɔ ra, ka siya wɛrɛw di ka aw nin kunmabɔ. 
«Aw kana siran, sabu ne bɛ ni aw ye; ne bɛna aw ta den dɔw lana ka bɔ terebɔyanfan na, ka dɔw lana ka bɔ terebenyanfan na, ka na aw bɛɛ lajɛn. 
Ne bɛna a fɔ sahiliyanfan mɔgɔw ye ko: ‹Aw ye o di,› k’a fɔ woroduguyanfan mɔgɔw ye ko: ‹Aw kana o mara tuun.› Aw ye ne dencɛw lana ka bɔ fɔ yɔrɔjan, aw ye ne denmusow lana ka bɔ fɔ dunuɲa dan na, 
ne tɔgɔ bɛ minw bɛɛ ra, ne ka minw bɛɛ dan ne ta nɔɔrɔ kosɔn, ka o kɛ mɔgɔ ye, ka o labɛn.» 
«Aw y’a to nin mɔgɔw ye na, nin mɔgɔ minw tɛ yeri kɛ, k’a sɔrɔ ɲa bɛ o fɛ, minw tɛ mɛnni kɛ, k’a sɔrɔ torow bɛ o fɛ. 
Siyaw bɛɛ ye lajɛn, mɔgɔw bɛɛ ye fara ɲɔgɔn kan. Olugu ra, jɔntigi le tun ka nin kow ye k’a fɔ? Jɔn le tun ka ko tɛmɛninw ye k’a fɔ an ye? O ye na ni o ta seerew ye ka na kuma k’a yira ko o ta ye can ye; seerew ye o lamɛn k’a fɔ ko: ‹Can lo!› 
«Aw le ye ne ta seerew ye, Matigi Ala ko ten; aw le ye ne ta baaradenw ye, ne ka minw ɲanawoloma, janko aw y’a lɔn, ka la a ra, k’a faamu ko ne le ye Ala ye, ko ala dɔ wɛrɛ ma na ne ɲa fɛ, dɔ wɛrɛ fana tɛna na ne kɔ fɛ. 
Ne, ne le ye Matigi Ala ye; ni ne tɛ, kisibaga wɛrɛ tɛ yi tuun! 
Ne le ka nin kow ye k’a fɔ, ne le ka aw kisi, ne le kɔnna ka nin kow yira; ala wɛrɛ minw bɛ aw cɛ ra, olugu dɔ tɛ. Aw le ye ne ta seerew ye, Matigi Ala ko ten; ne le ye Ala ye. 
Ne le ye Ala ye wagati bɛɛ; mɔgɔ si tɛ se ka fɛn bɔsi ne boro. Ni ne ka ko min kɛ, jɔn le bɛ se ka o yɛlɛma?» 
Matigi Ala, aw kunmabɔbaga, Izirayɛli ta Ala saninman ko: «Aw kosɔn, ne bɛna mɔgɔ dɔw ci Babilɔni kama, ka taga Babilɔnikaw bɛɛ lajigi; o bɛna don o ta jirakurunw kɔnɔ ka bori, o tun bɛ ɲagari o jirakurun minw kosɔn. 
Ne le ye Matigi Ala ye, aw ta Ala saninman, ne le ye Izirayɛli danbaga ye, aw ta masacɛ.» 
Matigi Ala min ka sira bɔ kɔgɔji kɔnɔ, ka tɛmɛyɔrɔ kɛ jibaw cɛ ma, 
ale min tun ka sowotorow ni sow labɔ, ani kɛrɛkɛjama ni a cɛfariw, ka na o benben ka o lala, o kana se ka wuri tuun, k’a to o ye mana ka ban, ka faga i ko fitinajuru, 
ale ko: «Aw kana aw hakiri to fɔlɔfɔlɔkow ra tuun, aw kana kokɔrɔw jate tuun. 
A flɛ, ne bɛna kokura dɔ kɛ; a dabɔra ka ban, aw ta yera wa? Ne bɛna sira bɔ kongokolon kɔnɔ, ka bajiw woyo dugukolojalan kan. 
Kongobɛganw bɛna ne bonya: kongowuruw, ani kɔnɔsogolonw; sabu ne bɛna ji lana kongokolon kɔnɔ, ka bajiw woyo dugukolojalan na, ka ji di ne ta mɔgɔ ɲanawolomaninw ma, o y’a min. 
Ne ka mɔgɔ minw labɛn ka o kɛ ne ta ye, olugu bɛna ne ta bonya lakari.» 
«O bɛɛ n’a ta, aw ma ne tɔgɔ wele, aw Yakuba ta mɔgɔw; aw sɛgɛra ne kɔrɔ, aw Izirayɛlimɔgɔw. 
Aw ma aw ta sagadenw kɛ saraka jɛnitaw* ye ka o di ne ma, aw ma aw ta sarakaw bɔ janko ka ne bonya; ne fana ma siman sarakaw* doni la aw kan, walama ka aw sɛgɛ wusunan sarakaw* ko ra. 
Aw ma wari bɔ ka yiri kasadiman san ne ye, aw ma ne wasa ni aw ta bɛgan sarakaw* turumanyɔrɔw ye; nka aw ka aw ta jurumunw doni la ne kan, ka ne sɛgɛ ni aw ta terenbariyakow ye. 
Nka ne kɔni, ne le bɛ aw ta hakɛw jɔsi ka bɔ aw ra, ne ta bonya kosɔn; ne tɛna ne hakiri to aw ta jurumunw na tuun. 
«Aw ye ne hakiri jigi ne ta jaraki ra, an ye kiti kɛ; aw yɛrɛ ye kuma k’a yira ko aw ta ye can ye. 
Aw bɛmacɛ fɔlɔ ka jurumun kɛ, aw ta kumalasebagaw murutira ne ma. 
O le kosɔn, ne ka batoso saninman ɲamɔgɔw dɔgɔya, ka halakiri lase Yakuba ta mɔgɔw ma, ka Izirayɛlimɔgɔw mangboya.» 
﻿Ezayi.
44.
«Aw ye nin lamɛn sisan, Yakuba ta mɔgɔw, ne ta baaradenw, Izirayɛlimɔgɔw, ne ka aw minw ɲanawoloma! 
Matigi Ala min ka aw dan, ka aw kɛ mɔgɔ ye aw bamuso kɔnɔ, ka kɛ aw dɛmɛbaga ye: Aw kana siran, Yakuba ta mɔgɔw, ne ta baaradenw, Yesurun, ne ka aw minw ɲanawoloma. 
Ne bɛna ji woyo dugukolojalan kan, ka bununjiw woyo yɔrɔjalanw na; ne bɛna ne nin lajigi aw ta durujaw kan, ka ne ta baraka lajigi aw ta denw kan. 
O bɛna falen i ko kɔdarabinw, ka falen i ko yiri minw bɛ jida ra. 
Dɔ bɛna a fɔ ko: ‹Ne ye Matigi Ala ta le ye!› Dɔ wɛrɛ bɛna a fɔ ko ale ye Yakuba ta mɔgɔ le ye! Dɔ wɛrɛ fana bɛna a sɛbɛ a boro kan ko: ‹Ne ye Matigi Ala ta le ye!› O bɛna Izirayɛli tɔgɔ kɛ o ta bonya sababu ye.» 
Matigi Ala, Izirayɛli masacɛ, Fangatigi Ala, min bɛ Izirayɛli kunmabɔ, ale ko: «Ne le ye fɔlɔ ye, ne le fana ye laban ye; ni ne tɛ, Ala wɛrɛ tɛ yi. 
Jɔntigi le bɛ i ko ne, o tigi ye kuma ta! A ye kuma, k’a fɔ ne ye; ko minw kɛra kabini ne ta mɔgɔw sigiwagati ra fɔlɔfɔlɔ, ko nataw, ani ko minw bɛna kɛ o kɔ fɛ, a ye o fɔ! 
«Aw kana siran, aw kana yɛrɛyɛrɛ. Yala ne tun ma nin kow fɔ k’a yira aw ra kabini wagatijan wa? Aw le ye ne seerew ye: Yala Ala wɛrɛ bɛ yi ni ne tɛ wa? Ala Barakatigi wɛrɛ tɛ yi, ne ma dɔ wɛrɛ lɔn.» 
Jo lalagabagaw si tɛ foyi ye; o ta batofɛn lalaganinw bɛɛ ra ɲumanman tɛ foyi ɲa. Minw ye o jow ta seerew ye, olugu ɲa tɛ foyi yera, o tɛ foyi lɔn, o kosɔn o bɛna maroya. 
Jɔn le bɛ sɔn ka yiri lalaga ka o kɛ a ta ala ye, ka nɛgɛ yeele ka o kɛ jo ye, k’a sɔrɔ a tɛna nafa foyi sɔrɔ a ra? 
A flɛ, jo nɔfɛmɔgɔw bɛɛ bɛna maroya; jo lalagabaga tɛ foyi ye ni adamadenw gbansan tɛ. O bɛɛ ye lajɛn, o bɛɛ ye na lɔ yan; o bɛɛ ja bɛna tigɛ, o bɛɛ bɛna maroya. 
Numucɛ bɛ nɛgɛ ta k’a don tasuma ra. A b’a gbasi ni nɛgɛgbasinan ye; a bɛ o kɛ ni a boro fanga bɛɛ ye. Nka ni kɔngɔ k’a mina dɔrɔn, a baraka bɛ ban, ni a ma ji min dɔrɔn, a baraka bɛ dɛsɛ. 
Yirilɛsɛbaga bɛ juru la ka yirisuma, ka fɛn dɔ tagamasiyɛn kɛ ni sɛbɛrikɛnan ye; o kɔ, a bɛ yiri lɛsɛ ni yirilɛsɛnan ye, a b’a dakaɲa ni sumanikɛnan ye, k’a lɛsɛ k’a kɛ i n’a fɔ mɔgɔ, k’a kɛ adamaden bisigiya ye, k’a cɛɲa, k’a bla bon kɔnɔ. 
A bɛ sɛdirisunw tigɛ, walama a bɛ sipɛrɛsisunw, ani sɛnisun dɔw ɲanawoloma k’a to olugu ye bonya kongoyiri tɔw cɛ ra yi; walama a yɛrɛ bɛ pɛnisunw turu, sanji bɛ ben o kan ka o wuri. 
Ayiwa, a bɛ o yiri kelenw le kɛ lɔgɔ ye: a bɛ dɔ don tasuma ra, ka ja ni o tasuma ye, ka dɔ kɛ tasuma ye ka buru jɛni o kan. Nka a bɛ dɔ fana lalaga ka o kɛ a ta ala ye ka o bato; a bɛ jo dɔ lalaga k’a kinbiri gban o kɔrɔ. 
A bɛ yiri tarancɛ kɛ lɔgɔ ye, a bɛ sogo jɛni o kan, ka o sogo domu ka fa; a bɛ ja o tasuma ra fana, k’a fɔ ko: «Ha, ne bɛ jara, tasuma flɛ!» 
Nka yiri tɔ, a bɛ o kɛ a ta ala ye, a ta jo; a bɛ a kinbiri gban o kɔrɔ k’a bato, k’a daari k’a fɔ ko: «Ne kisi, sabu ele le ye ne ta ala ye!» 
O mɔgɔw tɛ foyi lɔn, o tɛ foyi faamu; o ɲaw datugunin lo janko o kana foyi ye, o hakiri gberennin lo janko o kana hakiri sɔrɔ. 
Mɔgɔ si tɛ miiri a yɛrɛ kɔnɔ, walama ka ko lɔn, ka faamuri kɛ, k’a fɔ ko: «Ne ka yiri dɔ kɛ lɔgɔ ye ka o don tasuma ra, ka buru jɛni ni o takamiw ye, ka sogo fana jɛni ka o ɲimi; mun kosɔn ne bɛna fɛn haramunin dɔ lalaga ni o yiri tɔ ye, ka ne kinbiri gban o yirikunkurun kɔrɔ ka o bato!» 
Mɔgɔ min bɛ o kɛ, o tigi tugura fɛngbansan le kɔ; a hakiri cɛnna, fɔ k’a lafiri. A tɛna se k’a yɛrɛ kisi, a fana tɛna a fɔ ko: «Fɛn min bɛ ne boro, yala o tɛ batofɛn gbansan le ye wa?» 
«Aw ye aw hakiri to nin na, aw Yakuba ta mɔgɔw; Izirayɛlimɔgɔw, aw le ye ne ta baaradenw ye. Ne le ka aw kɛ mɔgɔ ye, aw le ye ne ta baaradenw ye. E, Izirayɛlimɔgɔw, ne tɛ ɲina aw kɔ. 
Ne ka aw ta hakɛ jɔsi ka bɔ yi, i ko sankaba bɛ tunu cogo min na, ka aw ta jurumunw jɔsi ka bɔ yi i ko bugun bɛ tunu cogo min na. Aw ye sekɔ ka na ne fɛ, sabu ne ka aw kunmabɔ.» 
E, sankolo, ele ye ɲagari ka pɛrɛn, sabu Matigi Ala le ka nin kɛ! E, dugukolo jukɔrɔyɔrɔw, aw ye ninsɔndiyakanw fɔ! E, kuruw, aw ye ɲagarikanw bɔ, ani yirituw, ani yiriw bɛɛ; sabu Matigi Ala ka Yakuba ta mɔgɔw kunmabɔ, a ka a ta bonya yira Izirayɛlimɔgɔw cɛ ra. 
Matigi Ala, aw kunmabɔbaga, min ka aw kɛ mɔgɔ ye aw bamuso kɔnɔ, ale ko: «Ne Matigi Ala, ne le bɛ nin kow bɛɛ kɛ; ne kelenpe le ka sankolo foni, ne yɛrɛ le ka dugukolo yɛrɛgɛ. 
Ne bɛ cira faninyafɔbagaw ta cirayakumaw cɛn, ka fatɔkumaw don lagbɛrikɛbagaw da ra; ne bɛ hakiritigiw lasekɔ kɔ fɛ, ka o ta lɔnniya kɛ nalomanya ye. 
Nka ne b’a yira ko ne ta baaraden ta kuma ye can ye, ne bɛ ne ta ciradenw ta cirayakumaw dafa. Ne le b’a fɔ Zeruzalɛmu ma ko: ‹Mɔgɔw bɛna sigi yi tuun,› k’a fɔ Zuda duguw ma ko: ‹O bɛna o lɔ kokura!› Ne bɛna o ta yɔrɔ benninw lɔ kokura. 
Ne b’a fɔ kɔgɔjiba ma ko: ‹I ja! Ne bɛ ele ta jiw bɛɛ ja!› 
Ne b’a fɔ Sirusi ma ko: ‹Ne ta mɔgɔw marabaga lo! Ale le bɛna ne sagonankow bɛɛ kɛ. A bɛna a fɔ ko Zeruzalɛmu ye lɔ kokura, k’a fɔ ko Alabatoso lɔri ye dabɔ.› » 
﻿Ezayi.
45.
Matigi Ala k’a fɔ a ta mɔgɔ ɲanawolomanin Sirusi ta ko ra, ko: «Ne bɛna a boro mina, ka siya tɔw majigi a ta fanga kɔrɔ; ne bɛna siya tɔw ta masacɛw ta kurusijaraw foni, ka dondaw bɛɛ dayɛlɛ ale ɲa fɛ, janko daw si kana datugu tuun. 
Ne yɛrɛ bɛna bla ele Sirusi ɲa fɛ, ne bɛna kuruw yɛrɛgɛ i tagatɔ ɲa fɛ, ne bɛna siranɛgɛ konw kari, ka o sɔgɔnan nɛgɛramanw tigɛtigɛ. 
Ne bɛna naforo dogoninw di i ma, naforo minw bɛ gundo yɔrɔw ra, janko i y’a lɔn ko ne le ye Matigi Ala ye, Izirayɛli ta Ala, min bɛ i wele i tɔgɔ ra. 
«Ne ta jɔncɛ Yakuba le kosɔn, ani ne ta siya ɲanawolomanin Izirayɛli le kosɔn, ne ka ele wele i tɔgɔ ra, ka bonya la i kan, k’a sɔrɔ ele ma ne lɔn. 
Ne le ye Matigi Ala ye, Ala wɛrɛ tɛ yi, Ala wɛrɛ tɛ yi ne kɔ. Ne ka i cɛsiri ka baraka don i ra, k’a sɔrɔ ele ma ne lɔn, 
janko k’a ta terebɔyanfan na ka taga a bla fɔ terebenyanfan na, mɔgɔw y’a lɔn ko ni ne tɛ, batofɛn tɔw bɛɛ ye fɛngbansanw le ye; ne le ye Matigi Ala ye, Ala wɛrɛ tɛ yi ne kɔ. 
Ne bɛ yeelen bɔ, ne bɛ dibi don, ne bɛ hɛra lana, ne bɛ tɔɔrɔ lana. Ne Matigi Ala, ne le bɛ nin kow bɛɛ kɛ. 
«Sankolo ye terenninya lajigi i ko gɔmiji, sankabaw fana y’a lajigi i ko sanji; dugukolo ye dayɛlɛ janko kisiri ye falen, k’a to terenninya fana ye nugu. Ne Matigi Ala, ne le bɛ nin bɛɛ kɛ.» 
Bɔnɔ bɛ ele sɔrɔ, ele min bɛ i danbaga sɔsɔ; k’a sɔrɔ ele fana ye bɔgɔdaga dɔ le ye bɔgɔdaga tɔw cɛ ra! Yala bɔgɔ bɛ se k’a fɔ a lalagabaga ma wa, ko: «Ele bɛ mun le kɛra tan?» walama k’a fɔ ko: «I ta baara ma ɲa i boro!» 
Bɔnɔ bɛ ele sɔrɔ, ele min b’a fɔ i facɛ ma ko: «Mun na i ka ne woro?» K’a fɔ i bamuso ma ko: «Mun na i ka ne woro?» 
Matigi Ala, Izirayɛli ta Ala saninman, Izirayɛli danbaga ko: «Ne ta denw bɛna kɛ min ye, yala aw le ka kan ka ne ɲininka o ra wa? Aw le ka kan ka ne ta kokɛtaw yira ne ra wa? 
Ne le ka dugukolo dan, ka adamadenw dan ka o sigi a kan. Ne yɛrɛ boro le ka sankolo foni k’a se yɔrɔ bɛɛ, ne le bɛ sankolokɔnɔfɛnw bɛɛ mara. 
Ne le ka Sirusi lawuri ne ta terenninya kama; ne bɛna a ta siraw bɛɛ dakaɲa. Ale le bɛna ne ta dugu lɔ kokura, ka ne ta mɔgɔ minaninw labla o ye taga, o tɛna wari sara a ye, o fana tɛna bonyafɛn di a ma. Fangatigi Ala ko ten.» 
Matigi Ala ko: «Misirankaw ta sɔrɔtaw, ani Etiyopikaw ta tɔnɔw, ani Sebakaw, o siya mɔgɔ janjanw, o bɛɛ bɛna tɛmɛ aw fɛ, o bɛɛ bɛna kɛ aw ta ye. O mɔgɔw bɛna na tugu aw kɔ, o sirinin bɛ ni nɛgɛjɔrɔkɔ ye. O bɛna o kinbiri gban aw kɔrɔ, ka aw bonya, k’a fɔ ko: ‹Ala bɛ aw dama le fɛ, Ala wɛrɛ tɛ yi. Batofɛn tɔw ye fɛngbansanw le ye.› » 
Can ra, ele ye Ala dogonin le ye, Izirayɛli ta Ala, kisibaga Ala. 
Jo lalagabagaw maroyara fɔ ka o kun suuru; o bɛɛ kun suurunin le bɛ sekɔra ka taga. 
Nka Izirayɛli bɛna kisi Matigi Ala baraka ra, kisiri min tɛ ban. Aw tɛna maroya, aw kun tɛna suuru tuun ka ye fiyewu! 
Matigi Ala min ka sankolo dan, min fana ka dugukolo lalaga, k’a labɛn, k’a sabati; a m’a dan k’a lakolonba to, nka a k’a dan janko mɔgɔw ye sigi a kan. Ale ko: «Ne le ye Matigi Ala ye, Ala wɛrɛ tɛ yi ne kɔ. 
Ne ma kuma dogo ra, ne ma kuma dugukolo yɔrɔ dogonin dɔ ra; ne m’a fɔ Yakuba ta mɔgɔw ye ko: ‹Aw ye ne yɔrɔɲini yɔrɔ lakolonw na!› Ne Matigi Ala, ne bɛ kuma terennin le fɔ, kuma min ye can ye, ne bɛ o le lase.» 
«Aw ye ɲɔgɔn lajɛn ka na; aw tɔ minw bɔsira siyaw cɛ ra, aw bɛɛ ye gbara ka na! Minw bɛ o ta jo yiriramanw ta ka yaala, olugu tɛ foyi lɔn; ala min tɛ se ka o kisi, o bɛ o le daari. 
«Aw ye gbara ka na aw ta fɔ, aw bɛɛ ye lajɛn ka na sigi ka kuma. Jɔntigi le ka nin kow fɔ kabini wagatijan? Jɔn le k’a lase kabini fɔlɔfɔlɔ? Ne tɛ wa, ne Matigi Ala? Ni ne tɛ, Ala wɛrɛ tɛ yi min terennin lo, min bɛ mɔgɔ kisi; ni ne tɛ, dɔ wɛrɛ tɛ yi. 
Aw ye aw ɲasin ne ma janko aw ye kisi, aw minw bɛ fɔ dunuɲa danw na; sabu ne le ye Ala ye, Ala wɛrɛ tɛ yi ne kɔ. 
Ne bɛ kari ni ne yɛrɛ tɔgɔ ye; ne da bɛ kuma terennin le fɔ, kuma min tɛ yɛlɛma ka ye. Adamadenw bɛɛ bɛna o kinbiri gban ne le kɔrɔ; o bɛɛ bɛna kari ni ne tɔgɔ le ye. 
O bɛna a fɔ ne ta ko ra, ko: ‹Terenninya ni baraka bɛ sɔrɔ Matigi Ala kelenpe le fɛ.› » Minw bɛɛ jusu tun gbanna a kɔrɔ olugu maroyanin bɛna sekɔ ka na a fɛ. 
Matigi Ala le baraka ra Izirayɛli ta denw bɛɛ bɛna terenninya sɔrɔ, ka o kun kɔrɔta. 
﻿Ezayi.
46.
Bɛli dɛsɛra, Nebo baraka banna; o ka o jow siri bɛganw le kɔ ra, donitabɛganw. Aw tun bɛ o jo minw ɲu fɔlɔfɔlɔ ka taga ni o ye, olugu le kɛra doni ye bɛganw kɔ ra, fɔ ka bɛganw sɛgɛ! 
O jow bɛɛ baraka banna, o dɛsɛra, o ma se ka o yɛrɛ kisi; o ka olugu yɛrɛ le mina ka taga ni o ye jamana wɛrɛ ra. 
«Ayiwa, Yakuba ta mɔgɔw, aw ye ne lamɛn, Izirayɛli ta mɔgɔ tɔw bɛɛ, aw ye ne lamɛn. Ne lɔra ni aw kunko ye kabini aw worolon na; ne ka aw ta, kabini aw worolon na. 
Fɔ ka taga aw kɔrɔ, ne le bɛna aw ta; fɔ ka taga aw kunsigi gbɛ, ne le bɛna aw dɛmɛ. Ne le bɛna o kɛ; ne le bɛna aw ta, ne le bɛna aw dɛmɛ, ne le bɛna aw bɔsi. 
«Aw b’a fɛ ka ne suma ni jɔntigi le ye, ka ne ni o tigi kɛ kelen ye? Aw b’a fɛ ka ne kaɲa ni jɔntigi le ye, k’a fɔ ko ne ni o tigi ka kan? 
Dɔw bɛ o ta sanin bɛɛ bɔ bɔrɔ kɔnɔ, ka o ta warigbɛ jate ni sumanikɛnan ye; o bɛ o fɛnw di saninfagabaga ma, ko a ye ala dɔ lalaga ni o ye. O bɛna o kinbiri gban o batofɛn le kɔrɔ k’a bato! 
O bɛna o le la o kamankun kan ka taga ni a ye, ka taga a bla a blayɔrɔ ra, a bɛ to yi; a tɛ se ka bɔ a nɔ ra. Hali ni mɔgɔ ka pɛrɛn k’a wele, a tɛ se k’a lamina, a tɛ se ka mɔgɔ kisi ka bɔ tɔɔrɔ ra. 
«Aw ye aw hakiri to nin kow ra, ka aw janto a ra kosɛbɛ; aw mɔgɔ murutininw, aw ye miiri! 
Aw ye aw hakiri to fɔlɔfɔlɔ ta ko tɛmɛninw na, sabu ne le ye Ala ye, Ala wɛrɛ tɛ yi ne kɔ; ne le ye Ala ye, ne bɔɲɔgɔnko wɛrɛ tɛ yi. 
Ne bɛ ko nataw fɔ kabini a damina; ko minw ma kɛ fɔlɔ, ne bɛ o fɔ kabini wagatijan. Ne b’a fɔ ko: Ne ta kolatigɛninw bɛna kɛ; ko o ko ka di ne ye, ne bɛ o bɛɛ dafa. 
«Ne bɛna kɔnɔ fariman dɔ wele ka bɔ terebɔyanfan na, ne bɛna ne ta ko dafabaga wele ka bɔ fɔ jamanajan dɔ ra; ne ka min fɔ, ne bɛna a to o ye kɛ, ne ka min latigɛ, ne bɛna o dafa. 
«Aw ye ne lamɛn, aw mɔgɔ jusukungbɛlɛnw, aw minw yɔrɔ ka jan terenninya ra. 
Ne bɛna na ni ne ta terenninya ye; a yɔrɔ man jan tuun; ne tɛna mɛɛn tuun ka aw kisi. Ne bɛna Siyɔn dugu kisi, ka ne ta nɔɔrɔ la Izirayɛli kan.» 
﻿Ezayi.
47.
Ala ko: «Aw ye jigi ka sigi buguri ra, Babilɔni dugumɔgɔw! Aw ye sigi dugu ma, sabu masasiginan tɛ aw fɛ tuun, aw Babilɔnikaw! Mɔgɔ tɛna aw wele tuun ko: ‹Dugu ɲasumanin, dugu fɛrɛnin!› 
Aw ye wuguw mina ka mugu si. Aw ye lankana bɔ aw kun na, ka aw ta tagafe kɔrɔta ka aw senkalaw bɔ kɛnɛ ma, ka ba tigɛ. 
Aw fari lakolon bɛna to, aw lebu bɛna bɔ kɛnɛ kan. Ne bɛna ne yɛrɛ dimibɔ, ne tɛna mɔgɔ si to.» 
Anw bɔsibaga tɔgɔ le ye ko Fangatigi Ala, Izirayɛli ta Ala saninman. 
«Babilɔnikaw, aw ye je ka sigi, aw ye to dibi ra; mɔgɔ tɛna aw wele tuun ko: ‹Siyaw ta masamuso!› 
Ne jusu tun bɔra ne ta mɔgɔw kɔrɔ, o kosɔn ne tun banna ne ta jamana ra, ka a don aw boro; nka aw ma hina o ra, aw ka aw ta fanga digi ni baraka ye hali cɛkɔrɔbaw kan. 
Aw tun b’a fɔra ko: ‹Wagati bɛɛ anw bɛna to an ta masaya ra!› O le kosɔn aw ma nin kow jate; a laban bɛna kɛ min ye, aw ma miiri o ra. 
«Ayiwa, sisan aw ye nin lamɛn, aw kodiman kanubagaw, aw minw fɛrɛnin bɛ sigi ka to k’a fɔ aw yɛrɛ kɔnɔ ko: ‹Anw kɔni, anw ɲɔgɔn tɛ yi! Anw tɛna kɛ i ko muso cɛ sanin fiyewu, an tɛna kɛ denntanw ye fiyewu!› 
Ayiwa, nin ko fla bɛɛ bɛna aw sɔrɔ yɔrɔnin kelen na, lon kelen na: Densaya ni cɛsaya. O kow bɛna aw sɔrɔ fɔ ka juguya, aw ni aw ta subagayaba, ani aw ta lagbɛri caman bɛɛ. 
«Aw tun ka aw jigi la aw ta kojugukɛ le kan; aw tun b’a fɔra ko: ‹Mɔgɔ si tɛ anw yera!› Aw ta hakiritigiya ni aw ta lɔnniya ka aw lafiri. Aw tun b’a fɔra aw yɛrɛ kɔnɔ ko: ‹Anw kɔni, anw ɲɔgɔn tɛ yi!› 
Nka bɔnɔ dɔ bɛna ben aw kan, aw tɛna min minacogo lɔn; cɛnri dɔ bɛna ben aw kan, aw tɛna se ka min bari. Kojugu dɔ bɛna bara ka cun aw kan k’a sɔrɔ aw ma sɔmi a ra. 
«Ayiwa, aw ye to aw ta lagbɛrikɛ ra sa, ani aw ta subagayaba! Aw ka aw yɛrɛ sɛgɛ o kow le ra kabini aw denmisɛnman. I b’a sɔrɔ ko aw bɛna nafa sɔrɔ a ra, ko o kow bɛna aw kɛ siranyafɛn ye. 
Aw ka aw yɛrɛ sɛgɛ lagbɛri ra! Ayiwa, minw bɛ sankolo tagamasiyɛnw lɔn, minw bɛ flɛri kɛ ni lolow ye, minw bɛ aw ta lon nataw fɔ aw ye karokura o karokura, olugu ye wuri ka aw kisi sa! 
«A flɛ, olugu bɛɛ bɛ i ko binjalan, tasuma bɛ min jɛni. O tɛ se ka o yɛrɛ nin kisi ka bɔ tasumamana boro. Mɔgɔ b’a yɛrɛ ja ni takami min ye, o ɲɔgɔn tɛ; mɔgɔ bɛ sigi tasumayeelen min kɔrɔ, o ɲɔgɔn tɛ. 
Aw ka aw yɛrɛ sɛgɛ minw ye, olugu ka ko min ɲa aw ye, o le ye nin ye; aw tun ka minw kɛ aw kokɛɲɔgɔnw ye kabini aw denmisɛnman. O bɛɛ bɛna taga o kun fɛ, o bɛɛ bɛ taga o ta fan na, mɔgɔ si tɛna sɔrɔ ka aw kisi.» 
﻿Ezayi.
48.
Ala ko: «Yakuba ta somɔgɔw, aw ye nin lamɛn, Izirayɛli tɔgɔ bɛ aw le ra, aw le buruju bɔra Zuda ra, aw le bɛ kari ni Matigi Ala tɔgɔ ye, aw le bɛ Izirayɛli ta Ala bato; nka aw tɛ o kɛ ni can ni terenninya ye! 
Aw b’a fɔ ko aw ye dugu saninman ta mɔgɔw ye, aw bɛ aw boromala Izirayɛli ta Ala kan, min tɔgɔ ye ko Fangatigi Ala. 
«Ayiwa, ne tun ka ko tɛmɛninw fɔ kabini wagatijan sani o ye kɛ; o kumaw tun bɔra ne da ra, ne tun k’a lase aw ma, o kɔ, ne barara k’a kɛ, k’a dafa. 
Sabu ne k’a lɔn ko aw ye mɔgɔ torokungbɛlɛnw le ye, ko aw kan janin lo i ko nɛgɛbere, ko aw kun ka gbɛlɛn i ko siranɛgɛ. 
Ne tun ka nin kow fɔ aw ye kabini wagatijan; sani a ye kɛ, ne tun k’a lase aw ma, janko aw kana na a fɔ ko: ‹Anw ta sɔnnifɛnw le ka nin kow kɛ, anw ta jo yiriramanw, ani a nɛgɛramanw le ka nin kow latigɛ.› 
Min fɔra, aw ka o mɛn, aw yɛrɛ k’a ye ko a bɛɛ dafara; yala aw tɛna lɔ a ra wa? «Sisan ne bɛna a to aw ye kokuraw mɛn, ko dogonin dɔw lo, aw ma ko minw lɔn. 
O kow labɛnna sisan le, wagatijan ko tɛ; fɔ ka na se bi, ma aw tun m’a mɛn fɔlɔ, ni o tɛ, aw tun bɛna a fɔ ko aw tun k’a lɔn kakɔrɔ! 
Aw ma nin ko mɛn ka ye, aw ma foyi lɔn a ra, a tun ma don aw toro ra ka ye, sabu ne ka aw lɔn ni janfa dɔrɔn le ye; kabini aw worora, aw tɔgɔ lara ko mɔgɔ murutininw. 
«Nka ne tɔgɔ kosɔn, ne bɛ ne ta dimi mala; ne ta bonya kosɔn, ne bɛ ne yɛrɛ mina, janko ne kana na aw halaki. 
A flɛ, ne ka aw yeele, nka ne tun tɛ warigbɛ le ɲinina; ne ka aw kɔrɔbɔ ni tɔɔrɔ ta tasuma le ye. 
Ne ka o kɛ ne yɛrɛ tɔgɔ le kosɔn, ne yɛrɛ tɔgɔ; yala ne bɛ sɔn k’a to ne tɔgɔ ye cɛn wa? Ne tɛna ne ta bonya di mɔgɔ wɛrɛ ma.» 
«E, Yakuba ta mɔgɔw, aw ye ne lamɛn, Izirayɛli, ne ka aw minw wele, aw ye ne lamɛn! Ne lo, ne le ye fɔlɔ ye, ne le fana ye laban ye. 
Ne yɛrɛ boro le ka dugukolo ju sigi, ne kininboro ka sankolo bonya ka se yɔrɔ bɛɛ; ni ne ka o wele dɔrɔn, o bɛɛ bɛ wuri ka lɔ. 
Aw bɛɛ ye na lajɛn ka mɛnni kɛ! Aw ra, jɔn le kɔnna ka nin kow fɔ? Matigi Ala bɛ cɛ min kanu, ale le bɛna Ala sago kɛ Babilɔni, ka wuri Babilɔnikaw kama. 
Ne, ne le kumana a fɛ, ne le k’a wele; ne le k’a lana, a ta kow fana bɛna ɲa a boro. 
«Aw ye gbara ne ra ka nin lamɛn! Kabini a damina, ra ne ma kuma fɔ dogo ra; kabini nin kow kɛwagati ra, ne tun bɛ yi.» Sisan Dunuɲatigi Ala k’a nin lajigi ne kan ka ne ci. 
Matigi Ala, aw kunmabɔbaga, Izirayɛli ta Ala saninman ko: «Ne le ye Matigi Ala ye, aw ta Ala, min bɛ aw karan aw yɛrɛ ta nafa kama, ka aw bla sira kan, aw ka kan ka sira min ta. 
E, ni aw tun sɔnna ka aw janto ne ta kumaw ra, aw ta hɛra tun bɛna woyo i ko baji, aw ta terenninya tun bɛ caya i ko kɔgɔji jikuruw. 
Aw ta durujaw tun bɛ caya i ko kɛnkɛn, aw ta denw tun bɛ caya i ko kɛnkɛnmugu; o ta siya tɔgɔ tun tɛna tunu, o tun tɛna halaki ne ɲa kɔrɔ.» 
«Aw ye bɔ Babilɔni, aw ye bori ka bɔ Babilɔnikaw cɛ ra! Aw ye nin fɔ ni ɲagarikanbaw ye, k’a to bɛɛ y’a mɛn; aw y’a fɔ ka se fɔ dunuɲa dan na. Aw y’a fɔ ko: ‹Matigi Ala k’a ta jɔncɛ Yakuba kunmabɔ! 
« ‹A tagara ni o ye yɔrɔjalan min na, minlɔgɔ ma o sɔrɔ yi; a ka ji woyo ka bɔ fara ra k’a di o ma, a ka fara dayɛlɛ, ji serira ka bɔ. 
« ‹Nka mɔgɔjuguw kɔni tɛna hɛra sɔrɔ fiyewu.› » Matigi Ala ko ten. 
﻿Ezayi.
49.
Aw kɔgɔji kɔfɛmɔgɔw, aw ye ne lamɛn! Aw yɔrɔjanmɔgɔw, aw ye aw janto nin kuma ra! Matigi Ala ka ne wele, k’a sɔrɔ ne tun ma woro fɔlɔ; ka ne to ne bamuso kɔnɔ, a ka ne tɔgɔ fɔ. 
A ka ne da diya i ko kɛrɛkɛmuru dadiman, ka ne dogo a boro jukɔrɔ; a ka ne kɛ i ko biɲɛ dabɔnin, ka ne dogo a ta biɲɛforogo kɔnɔ. 
A ko ne ma ko: «Ele le ye ne ta jɔn ye, ele Izirayɛli, ne bɛna ne ta nɔɔrɔ yira ele le sababu ra.» 
Nka ne ko: «Ne kɔni ka ne yɛrɛ sɛgɛ gbansan le; ne ka ne baraka ban ko lakolonw ani ko ɲacintanw le ra. O bɛɛ n’a ta, ne ta ko bɛ Matigi Ala le boro, ne ta baraji bɛ ale Ala le fɛ.» 
Ayiwa, sisan, Matigi Ala kumana; ale le ka ne kɛ mɔgɔ ye ne bamuso kɔnɔ, ka ne kɛ a ta jɔn ye, janko ka Yakuba ta mɔgɔw lasekɔ a fɛ, ka Izirayɛlimɔgɔw lajɛn a kɔrɔ. Ne bɛna bonya sɔrɔ Matigi Ala ɲa kɔrɔ, ne ta Ala le bɛna kɛ ne ta baraka ye. 
Matigi Ala ko: «I bɛna kɛ ne ta jɔn ye ka Yakuba ta gbaw lawuri, ka Izirayɛlimɔgɔ tɔw lasekɔ ka na; nka o dɔrɔn tɛ, ne bɛna i sigi ka i kɛ siya wɛrɛ mɔgɔw ta yeelen ye, janko ne ta kisiri ko ye se fɔ dunuɲa fan bɛɛ ra.» 
Matigi Ala ye Izirayɛli kunmabɔbaga, ani a ta Ala saninman ye; mɔgɔ mafiyɛnyanin, siyaw bɛ mɔgɔ min kɔninya, mɔgɔ min kɛra fangatigiw ta jɔn ye, a b’a fɔ o tigi ye ko: «Ni masacɛw nana ele ye, o bɛna wuri ka lɔ; ni kuntigiw nana i ye, o bɛna o kinbiri gban, Matigi Ala, Ala kankelentigi kosɔn, Izirayɛli ta Ala saninman min ka ele ɲanawoloma, ale Ala kosɔn.» 
Matigi Ala ko: «Ne ka aw ta daariri lamɛn ne diyanya wagati ra, ne ka aw kisi kisiri lon na; ne bɛna ne janto aw ra, ka aw sigi, janko ka jɛnɲɔgɔnya don ni mɔgɔw ye aw sababu ra, ka jamana lɔ kokura, ka bɛɛ ninyɔrɔ di a ma nin jamana halakinin na, 
k’a fɔ kasodenw ye ko: ‹Aw ye bɔ,› k’a fɔ dibiramɔgɔw ye ko: ‹Aw ye bɔ dibi ra!› Ni o kɛra, o bɛna domuni kɛ siradaw ra, o bɛna o ta baro sɔrɔ kurukɛrɛfɛyɔrɔw bɛɛ ra. 
Kɔngɔ tɛna o sɔrɔ tuun, walama minlɔgɔ; kongokolon fundɛnin walama tere tɛna o jɛni, sabu min bɛ hina o ra ale bɛna bla o ɲa, ka taga ni o ye bununjiw kɔrɔ. 
Ne bɛna tɛmɛsiraw bɔ ne ta kuruw bɛɛ ra, ne ta sirabaw bɛɛ bɛna dakaɲa. 
«O natɔ flɛ ka bɔ fɔ yɔrɔjan! Dɔw natɔ flɛ ka bɔ sahiliyanfan na, ani terebenyanfan na; dɔw bɛ nana ka bɔ fɔ Sinimu jamana ra. 
Sankolo, ele ye ɲagari ni kanba ye! Dugukolo, ele ye ninsɔndiya! Kuruw, aw ye ɲagari fɔ ka pɛrɛn, sabu Matigi Ala bɛ a ta mɔgɔw jusu saaro, a bɛ hina a ta mɔgɔ ɲanibagatɔw ra.» 
«Siyɔn dugumɔgɔw tun b’a fɔra ko: ‹Matigi Ala banna an na, Matigi ɲinana an kɔ!› 
Yala muso bɛ se ka ɲina a ta sinminden kɔ wa? Yala a tɛ hina a yɛrɛ woroden na wa? Hali ni musow bɛ ɲina, ne kɔni tɛna ɲina aw kɔ. 
Aw m’a ye, ne ka aw tagamasiyɛn kɛ ne borotɛgɛ kɔnɔ; aw ta dugu kogow tagamasiyɛn bɛ ne ɲa kɔrɔ tuma bɛɛ. 
«Aw ta denw bɛ borira ka na; aw ta dugu cibagaw, ani a cɛnbagaw bɛna bɔ aw cɛ ra. 
Aw ye aw ɲa kɔrɔta ka aw lamini flɛ: aw ta denw bɛɛ bɛ lajɛnna ka na aw fɛ. Ne bɛ kari ko sigiya t’a ra, ne le ye Ala ɲanaman ye, Matigi Ala ko ten, ko aw bɛna aw denw siri aw yɛrɛ ra i ko masirifɛnw, ka aw yɛrɛ masiri ni o ye i ko kɔɲɔmuso. 
Ɔnhɔn, aw ta tomow, ani aw ta yɔrɔ lakolonw, aw ta jamana min tun halakira, o yɔrɔw bɛna dɔgɔya aw ta mɔgɔw ma; aw tɔɲɔbagaw fana bɛna taga ka mabɔ aw ra. 
Aw tun b’a miiri ko aw bɔnɔna aw ta den minw na, olugu le bɛna to k’a fɔ aw toro kɔrɔ ko: ‹Yɔrɔ ka dɔgɔ an ma, aw ye yɔrɔ dɔ di an ma, an bɛ se ka sigi min na!› 
O tuma aw bɛna a fɔ aw yɛrɛ kɔnɔ ko: ‹Jɔn le ka nin denw bɛɛ woro ne ye sa? Ne tun kɛra denntan ye, ka kɛ denworobari ye, o tun ka ne mina, ka ne gbɛn ka taga jamana wɛrɛ ra; o tuma jɔntigi le ka nin denw lamɔ sa? Ne tun bɛ ne kelen na, o tuma ninnugu bɛɛ bɔra min le?› » 
Dunuɲatigi Ala ko: «A flɛ, ne bɛna ne boro lawuri siyaw ma, ka ne ta tagamasiyɛn kɔrɔta jamanaw ye; janko o ye aw dencɛw ta o boro kɔnɔ ka na ni o ye, ka aw denmusow sigi o kamankunw kan ka na ni o ye. 
Masacɛw le bɛna kɛ aw lamɔfaw ye, o ta masamusow bɛ kɛ aw lamɔbamusow ye; o bɛna na o kinbiri gban aw ɲa kɔrɔ ka o ɲa biri dugu ma, fɔ ka aw sennabuguri nɛmu. Ni o kɛra, aw bɛna a lɔn ko ne le Matigi Ala ye, ko mɔgɔ minw bɛ o jigi la ne kan, olugu tɛna maroya.» 
Cɛfari ka fɛn minw sɔrɔ kɛrɛ ra, yala o bɛ se ka bɔsi a boro wa? Yala kuntigi fariman ta mɔgɔ minaninw bɛ se ka bɔsi wa? 
Ayiwa, Matigi Ala ko: «Can lo, cɛfari ta mɔgɔ minaninw bɛna bɔsi, kuntigi fariman ka fɛn minw sɔrɔ kɛrɛ ra, o bɛna bɔsi. Ne yɛrɛ le bɛna aw kɛrɛbagaw kɛrɛ, ne yɛrɛ le bɛna aw denw kisi. 
Ne bɛna aw tɔɔrɔbagaw yɛrɛ ta sogo le di o ma o y’a domu, o bɛna o yɛrɛ jori le min i ko duvɛnkura, fɔ ka ɲanamini. Ni o kɛra, adamaden bɛɛ bɛna a lɔn ko ne le ye Matigi Ala ye, aw kisibaga, ani aw kunmabɔbaga, Yakuba ta Ala fangatigi.» 
﻿Ezayi.
50.
Matigi Ala ko: «Furusasɛbɛ bɛ min, ne ka aw bamuso furu sa ni sɛbɛ min ye? Jɔntigi ta juru le tun bɛ ne ra fɔ k’a to ne ka aw fiyeere o tigi ma? A flɛ, aw fiyeerera aw ta terenbariyaw le kosɔn; aw bamuso furu sara aw ta hakɛw le kosɔn. 
Mun kosɔn ne nana, ne ma mɔgɔ ye, ne ka weleri kɛ, mɔgɔ si m’a lamina? Yala ne boro ka surun ka tɛmɛ ko a tɛ se ka aw bɔsi wa? Ne baraka man bon ka se ka aw kisi wa? K’a sɔrɔ ne sɔngɔko kelen, o bɛ kɔgɔji ja, ka baji yɛlɛma k’a kɛ kongokolon ye; jɛgɛw bɛ tori jintanya kosɔn, sabu minlɔgɔ bɛ o faga. 
Ne bɛ dibi don sankolo ra i ko fani, k’a yɔrɔ bɛɛ datugu i ko mɔgɔ min ka bɔrɔfani don.» 
Dunuɲatigi Ala ka ne karan kumacogo ra, janko ne ye mɔgɔ sɛgɛninw dɛmɛcogo lɔn ni ne ta kuma ye. Sɔgɔma o sɔgɔma a bɛ ne lakunu, a bɛ ne lakunu janko ne ye ne toro malɔ ka mɛnni kɛ i ko karamɔgɔdenw. 
Dunuɲatigi Ala ka ne toro dayɛlɛ; ne ma muruti, ne ma sekɔ kɔ fɛ. 
Ne sɔnna ka ne kɔ lɔ ne bugɔbagaw ye, ka ne ɲada lɔ ne bonbosi tufabagaw ye; minw ka ne nɛni, ka daji tu ne kan, ne ma ne ɲada dogo olugu ma. 
Nka Dunuɲatigi Ala bɛ ne dɛmɛ, o kosɔn ne kun ma suuru; o kosɔn ne fana ka ne kun gbɛlɛya i ko kabakuru, sabu ne k’a lɔn ko ne tɛna maroya. 
Min bɛ ne ta jo di ne ma, o natuma surunyara. Jɔntigi le bɛ se ka ne wele kiti ra? O tigi ye na an bɛɛ ye taga lɔ ka kuma! Jɔntigi le b’a fɛ ka ne jaraki? O tigi ye na ne kama! 
A flɛ, Dunuɲatigi Ala bɛna na ne dɛmɛ. Jɔntigi le bɛ se ka kiti ben ne kan? Ne juguw bɛɛ bɛna tigɛ ka benben i ko fanikolon, fɔ ka tumu don o ra. 
Aw ra jɔntigi le bɛ siran Matigi Ala ɲa, k’a ta jɔncɛ ta kuma lamɛn? Hali ni o tigi bɛ tagamana dibi le ra, ni yeelen t’a fɛ, a y’a jigi la Matigi Ala tɔgɔ kan, k’a boromala a ta Ala ma. 
Nka aw minw bɛɛ bɛ tasuma mana ka biɲɛ tasumamanw lalaga aw yɛrɛ ye, aw ye taga don aw yɛrɛ ta tasuma mananin na ani aw ta biɲɛ tasumamanw cɛ ra; ne boro le ka o lase aw ma, aw bɛna la ka sa tɔɔrɔ le ra. 
﻿Ezayi.
51.
Ala ko: «Aw ye ne lamɛn, aw minw bɛ terenninya ɲinina, aw minw bɛ Matigi Ala yɔrɔɲinina! Aw lɛsɛra ka bɔ fara min na, aw ye o fara flɛ, aw sogira ka bɔ farakuru min na, aw ye o flɛ! 
Aw ye aw bɛmacɛ Iburahima flɛ ani Saran min ka aw woro; wagati min ne k’a wele, a kelen tun lo, nka ne ka baraka don a ra, k’a ta denw caya.» 
Matigi Ala bɛna Siyɔn dugumɔgɔw jusu saaro, k’a yɔrɔ lakolonw bɛɛ jusu saaro. A bɛna o ta kongokolon yɛlɛma k’a kɛ i ko Edɛni yiritu, ka o ta dugukolojalanw kɛ i ko Matigi Ala ta yiritu. Jusudiya ni ninsɔndiya le bɛna kɛ yi, ani barakalari ni dɔnkirilakanw. 
«Aw ye aw janto ne ta kuma ra, ne ta mɔgɔw! Ne ta siya, aw ye aw toro malɔ ne ye, sabu sariya bɛna bɔ ne le fɛ k’a di aw ma; ne bɛna ne ta kolatigɛninw sigi, ne bɛna siyaw bla yeelen na. 
Ne ta terenninya wagati surunyara, ne ta kisiri wagati sera; ne yɛrɛ le bɛna jamana mɔgɔw ta kiti tigɛ. Kɔgɔji kɔfɛmɔgɔw bɛna ne le makɔnɔ, o bɛna o jigi la ne le kan. 
«Aw ye aw ɲa kɔrɔta san fɛ, o kɔ, aw ye aw kun suuru ka dugukolo flɛ; sabu dugukolo bɛna tunu i ko sisi, dugukolo bɛna bɔ ɲɔgɔn na i ko fanikolon, a sigibagaw bɛna sa i ko limɔgɔw. Nka ne ta kisiri bɛna to a cogo ra wagati bɛɛ, ne ta terenninya tɛna ban ka ye. 
«Aw ye ne lamɛn, aw minw ka terenninya lɔn, ne ta sariya bɛ aw minw jusukun na! Aw kana siran mɔgɔw ta mafiyɛnyari ɲa, aw ja kana tigɛ o ta kumajuguw kosɔn; 
sabu cɛnrifɛnw bɛna o domu i ko fani, tumuw bɛna o domu i ko sagasi. Nka ne ta terenninya bɛna to a cogo ra wagati bɛɛ, ne ta kisiri bɛna to a cogo ra wagati bɛɛ, ani tuma bɛɛ.» 
I kunu, i kunu ka i ta baraka don i yɛrɛ ra, Matigi Ala boro barakaman! I wuri i n’a fɔ i tun k’a kɛ cogo min na fɔlɔfɔlɔ, wagati tɛmɛninw na. Ele le ma Rahabu halaki, ka kɔgɔji danfɛn barakaman faga wa? 
Ele le ma kɔgɔji ja, ka o jiba ta jiw bɛɛ ja wa? Ele le ma sira bɔ kɔgɔji cɛ ma, ka o kɛ i ta mɔgɔ kunmabɔninw tɛmɛsira ye wa? 
Matigi Ala ta mɔgɔ kunmabɔninw bɛna sekɔ ka na o cogo le ra; o bɛna don Siyɔn dugu kɔnɔ ni ɲagarikanw ye. Hɛra banbari le bɛna jigi o kunna, jusudiya ni ɲagari bɛna na o fɛ, jusukasi ni ŋunakanw bɛna ban. 
«Ne, ne le bɛ aw jusu saaro; mun kosɔn aw bɛ siran mɔgɔ ɲa, k’a sɔrɔ fɛn sata lo? Mun kosɔn aw bɛ siran adamaden ɲa, min ni bin bɛɛ ka kan? 
Aw bɛ ɲina aw Matigi Ala kɔ, aw danbaga, ale min ka sankolo bonya, ka dugukolo ju sigi! Aw ja tigɛnin lo lon o lon, tere kururu bɛɛ, aw tɔɔrɔbagaw ta jusufariya kosɔn, sabu o bɛ labɛnna ka na aw halaki. Ayiwa, aw tɔɔrɔbagaw ta jusufariya bɛ min sisan? 
Sani wagati dɔɔnin cɛ, kasodenw bɛna labla; o tɛna to kasobon kɔnɔ ka sa, o tɛna fɔn o ta domuni na tuun. 
Ne le ye Matigi Ala ye, aw ta Ala; ne bɛ kɔgɔji lamaga, k’a jikuruw mankan bɔ. Fangatigi Ala, o le ye ne tɔgɔ ye. 
Ne bɛ ne ta kuma don ele da ra, ka ne boro ta suma kɛ ka i datugu; ne le bɛ sankolo bonya k’a se yɔrɔ bɛɛ, ka dugukolo ju sigi, k’a fɔ Siyɔn dugumɔgɔw ye ko: ‹Aw le ye ne ta mɔgɔw ye.› » 
Aw ye kunu, aw ye kunu, Zeruzalɛmukaw, aw ye wuri! Aw minw ka Matigi Ala ta fariya duvɛn mina Matigi Ala boro k’a min. Aw k’a min k’a ban pewu, fɔ ka se a buruburu ma; aw k’a min fɔ ka ɲanamini. 
O ka den minw bɛɛ woro, hali mɔgɔ kelen ma sɔrɔ olugu ra ka bla o ɲa; o ka den minw bɛɛ lamɔ, hali mɔgɔ kelen ma sɔrɔ olugu ra ka o boro mina. 
Kojugu fla fla le sera aw ma; jɔntigi le bɛna kasi ni aw ye sa? Cɛnri ni halakiri, kɔngɔ ni kɛrɛkɛmuru bɛ aw kan! Jɔn le bɛna aw jusu saaro sa? 
Aw denw baraka dɛsɛra, o lalanin bɛ siradaw bɛɛ ra, i ko mankalanin min minana jan na. Matigi Ala jusu fariyaninba lo o kama; aw ta Ala ta mafiyɛnyari bɛ o kan. 
O kosɔn aw ye nin lamɛn, aw ɲanibagatɔw, aw minw ɲanaminina, nka duvɛn nɔ tɛ! 
Dunuɲatigi Ala, aw ta Ala, min bɛ lɔ ni a ta mɔgɔw ta ko ye, ale ko: «A flɛ, ɲanamini duvɛn min bɛ aw boro, ne bɛna o mina ka bɔ aw boro; min ye ne ta fariya ta duvɛn ye, aw tɛna o min tuun. 
Ne bɛna a don aw tɔɔrɔbagaw le boro; minw tun b’a fɔ aw ma ko: ‹Aw ye la, an ye tagama aw kan ka tɛmɛ!› O tuma aw kɔ tun kɛra i ko dugukolo, i ko mɔgɔw bɛ tagama siraba min kan.» 
﻿Ezayi.
52.
I Kunu! I Kunu! Baraka don i yɛrɛ ra, ele Siyɔn dugu! I ta fani dawulamanw don, ele Zeruzalɛmu, dugu saninman! Sabu kɛnɛsigibariw, ani mɔgɔ saninyabariw, o dɔ si tɛna na i fɛ tuun. 
Wuri ka buguri yuguyugu ka bɔ i yɛrɛ ra, ka na sigi i sigiyɔrɔ ra, ele Zeruzalɛmu! Juru min bɛ i kan na, o foni, o tun ka ele Siyɔn dugu min mina! 
Matigi Ala ko: «I n’a fɔ aw sanbagaw ma foyi di, o ra, wari fana tɛna bɔ ka aw kunmabɔ.» 
Sabu Dunuɲatigi Ala ko: «Fɔlɔfɔlɔ, ne ta mɔgɔw tun tagara Misiran ka taga sigi yi; o kɔ, Asirikaw bagara o ma, ka o ta fanga sigi o kan. 
Ayiwa, sisan ne ka kan ka mun le kɛ? Matigi Ala ko ten; sabu o bagara ne ta mɔgɔw ma ka o mina. O kosɔn o tɔɲɔbagaw bɛ wasora; lon o lon ne tɔgɔ bɛ cɛn. Matigi Ala ko ten. 
Ayiwa, lon dɔ, ne ta mɔgɔw bɛna ne tɔgɔ lɔn. O lon na, kɔni, o bɛna a lɔn ko ne le kumana, ko ne yɛrɛ lo!» 
Minw bɛ na ni kibaro dimanw ye, olugu nacogo ka ɲi kuruw kunna; minw bɛ hɛra kibaro lase, minw bɛ koɲuman kibaro fɔ, minw bɛ kisiri ko fɔ, k’a fɔ Siyɔn dugu ye ko: «Aw ta Ala le masa ye!» 
Aw ta dugu kɔrɔsibagaw kan lo, o bɛ o kan kɔrɔtara ka jɛn ka ɲagari, ka dɔnkiri la; sabu o yɛrɛ ɲa bɛ Matigi Ala ra, a bɛ sekɔra ka na don Siyɔn dugu kɔnɔ. 
Aw ye jɛn ka ɲagari ka dɔnkiri la ni kanba ye, Zeruzalɛmu tomow; sabu Matigi Ala bɛ a ta mɔgɔw jusu saaro, a bɛ Zeruzalɛmu kunmabɔ! 
Matigi Ala k’a boro saninman ta baraka yira siyaw bɛɛ ɲa kɔrɔ; ka taga se fɔ dugukolo danw bɛɛ ra, bɛɛ bɛna an ta Ala ta kisiri ye. 
Aw ye taga, aw ye taga ka bɔ yan! Aw kana maga fɛn saninyabari si ra. Aw ye bɔ o cɛ ra, aw ye aw yɛrɛ saninya, Matigi Ala ta minanw bɛ aw minw boro. 
Aw girintɔ kana bɔ, aw boritɔ kana bɔ, sabu Matigi Ala le bɛna bla aw ɲa fɛ, ale Izirayɛli ta Ala le bɛna kɛ aw kɔ fɛ fana. 
«A flɛ, ne ta jɔn ta baara bɛna ɲa; a bɛna kɔrɔta, a bɛna layɛlɛn san fɛ, a bɛna bonya kosɛbɛ. 
A kɛra jatigɛfɛn ye mɔgɔ caman fɛ, sabu a ɲada cogo tun cɛnna, a cogo ni adamaden si cogo tun ma bɔ ɲɔgɔn fɛ tuun; 
o kosɔn a bɛna siya caman kabakoya fana; masacɛw bɛna lɔ a ɲa kɔrɔ, kuma tɛna sɔrɔ o da ra k’a fɔ, sabu mɔgɔ si tun ma deri ka min fɔ o ye, o bɛna o ye, o tun ma min mɛn ka ye fɔlɔ, o bɛna o faamu.» 
﻿Ezayi.
53.
Kuma min fɔra an ye, jɔntigi le lara o ra? Jɔntigi le ka Matigi Ala ta sebagaya lɔn? 
A wurira Ala ɲa kɔrɔ i ko yiri nuguninkura, i ko yiri lilin min bɛ falen dugukolojalan na. Cɛɲa tun t’a ra, dawula tun t’a ra min b’a to an b’a flɛ; nɔɔrɔ foyi tun tɛ a kan, min b’a to an bɛ ɲabɔ a fɛ. 
Mɔgɔw k’a dɔgɔya, ka ban a ra, a kɛra mɔgɔ sɛgɛnin ye, mɔgɔ min ka tɔɔrɔ silɔn. A kɛra i ko mɔgɔ si t’a fɛ ka mɔgɔ min flɛ; o k’a mafiyɛnya, an m’a jate. 
K’a sɔrɔ a tɔɔrɔra anw nɔ le ra, a ka anw ta sɛgɛ doni le ta; anw kɔni k’a jate i ko sɛgɛbagatɔ, ko Ala le ka kojugu ben a kan, ka ɲani la a kan. 
Nka a mandimina anw ta hakɛw le kosɔn, a baraka bɛɛ banna anw ta terenbariyaw le kosɔn; korori min bɛ hɛra lase anw ma, o benna ale kan, jori minw tigɛra a farikolo ra, o le ka kɛnɛya lase anw ma. 
An bɛɛ tun bɛ yaala an kun fɛ i ko sagaw, an bɛɛ kelen kelen tun bɛ taga an ta sira le fɛ; nka Matigi Ala ka an bɛɛ ta kojuguw hakɛ ben ale kan. 
O k’a bugɔ, a fana k’a yɛrɛ majigi, a ma foyi fɔ. A tun kɛra i ko sagaden min minana ka taga a fagayɔrɔ ra, i n’a fɔ saga min tɛ kasi a si kanbagaw boro; a ma foyi fɔ. 
O ka jagboya kiti tigɛ a kan, k’a mina ka taga ni a ye. A ta mɔgɔw si ma o janto a ra, wagati min o k’a labɔ dunuɲa ra mɔgɔ ɲanamanw cɛ ra. A fagara ne ta jamana mɔgɔw ta hakɛw le kosɔn. 
O k’a ta kaburu kɛ mɔgɔjuguw ta kaburuw cɛ ra, a sanin kɔ, o k’a su don naforotigiw sudonyɔrɔ ra; k’a sɔrɔ a ma kojugu kɛ, faninya si ma bɔ a da ra ka ye. 
Matigi Ala le kitira a ra ko a baraka ye ban, ko a ye tɔɔrɔ. Nka hali ni Ala k’a di, k’a kɛ hakɛbɔ saraka* ye, a bɛna si caman sɔrɔ, k’a ta duruja nataw ye; a bɛna Matigi Ala diyanyakow kɛ k’a dafa. 
A ta sɛgɛ bɛɛ bannin kɔ fɛ, a ɲa bɛna dunuɲa ta yeelen ye tuun, fɔ ka wasa. I n’a fɔ mɔgɔ caman bɛna a lɔn, ne ta jɔn terennin bɛna o mɔgɔw jate mɔgɔ terenninw ye, a bɛna lɔ ni o ta terenbariyakow kunko ye. 
O kosɔn ne bɛna a ninyɔrɔ di a ma ni mɔgɔbaw ye, k’a to a ye naforo taran ni fangatigiw ye; sabu a sɔnna k’a yɛrɛ di ka sa. O k’a jate ni kojugukɛbagaw ye, k’a sɔrɔ a ka mɔgɔ caman ta jurumun doni le ta, ka soronari kɛ kojugukɛbagaw ye. 
﻿Ezayi.
54.
«Ɲagari ni kanba ye, ele muso denworobari, ele min ma den sɔrɔ ka ye! I ninsɔndiya fɔ ka pɛrɛn, ele min ma denworo sɛgɛ lɔn ka ye! Sabu muso min tora a kelen na, o ta denw bɛna caya ka tɛmɛ muso cɛtigi ta kan. Matigi Ala ko ten. 
I ta fanibon kɔnɔnɔyɔrɔ waga kosɛbɛ, i ta bon faniw foni kosɛbɛ, i kana jatemina kɛ; a juruw sama ka taga fɔ yɔrɔjan, k’a nɛgɛberew gbengben ka ɲa. 
Sabu i ta denw bɛna caya, ka janjan ka taga fan bɛɛ ra; i ta durujaw bɛna siya tɔw ta yɔrɔw mina, ka sigi o ta dugu lakolonw kɔnɔ, fɔ ka o duguw fa mɔgɔw ra. 
«I kana siran, sabu i tɛna maroya tuun; i kana i kun biri, sabu dɔgɔyari tɛna se i ma tuun. I bɛna ɲina i sunguruman ta maroyakow kɔ, mafiyɛnyari min sera i ma i cɛ sawagati ra, i hakiri tɛna to o ra tuun. 
Sabu min ka i dan, ale le bɛna kɛ i cɛ ye; ‹Fangatigi Ala›, o le ye a tɔgɔ ye. I kunmabɔbaga ye Izirayɛli ta Ala saninman le ye; a tɔgɔ le ye ko: ‹Dunuɲa bɛɛ ta Ala.› 
«Matigi Ala bɛ i wele tuun, i ko muso furusanin jusu kasinin ta cɛ b’a wele tuun cogo min na, i ko cɛ bɛ a kanbelenman ta muso furusanin wele cogo min na. I ta Ala ko ten. 
Ne tun banna i ra wagati fitini dɔrɔn le; nka ne ta hinaba kosɔn, ne bɛna i ladon tuun. 
Ne jusu tun gbanna i kɔrɔ minkɛ, o kosɔn ne tun ka ne ɲada dogo i ra wagati dɔɔnin; nka ne ta ɲumanya banbari kosɔn, ne bɛna hina i ra. I kunmabɔbaga, Matigi Ala ko ten. 
«Ne bɛna a kɛ i ko ne tun k’a kɛ cogo min na Nuho ta wagati ra: Ne tun karira ko Nuho ta wagati ta jiba ɲɔgɔn tɛna dugukolo datugu tuun. Ne bɛ kari o cogo ra fana ko ne tɛna ne jusu gban i kɔrɔ tuun, ko ne tɛna wuri i kama tuun. 
Hali ni kuruw bɔra o nɔ ra, hali ni kongoriw yɛlɛmana, ne bɛ ɲumanya min kɛ i ye, o tɛna bɔ a nɔ ra; ne ka hɛra jɛnɲɔgɔnya* min don ni i ye o tɛna yɛlɛma. Matigi Ala min bɛ hina i ra, ale ko ten.» 
«E, ele dugu ɲanibagatɔ, sanfɔɲɔ ka dugu min fifa, hali mɔgɔ ma sɔrɔ ka dugu min jusu saaro! A flɛ ne bɛna kabakuru sɔngɔgbɛlɛnw le kɛ ka o dugu lɔ, k’a jusiginanw kɛ safiri lulu ye. 
Ne bɛna i ta kogo sanfɛyɔrɔw kɛ lulu wulenman ye, ka dugu donda ta konw kɛ lulu ye, lulu min bɛ manamana, ka dugu laminikogow bɛɛ kɛ lulu yɛrɛworo ye. 
«Matigi Ala bɛna i ta denw bɛɛ karan, i ta denw ta hɛra bɛna caya. 
I bɛna sabati terenninya sababu ra, i bɛna bɔsi mɔgɔw ta tɔɲɔri boro, i tɛna siran foyi ɲa, i bɛna bɔsi jatigɛkow boro, foyi tɛna se i ma tuun. 
Ni mɔgɔ dɔ wurira ka ben i kan, ne tɛna jɛn ni o ye; ni mɔgɔ o mɔgɔ ko a bɛ ben i kan, o tigi yɛrɛ le bɛna ben i ɲa kɔrɔ. 
«A flɛ, numucɛ min bɛ takami fiyɛ, ka kɛrɛkɛminan lalaga a ta baara kama, ne le ka ale dan. Cɛnrikɛbaga min bɛ o kɛrɛkɛminan halaki, ne le ka ale fana dan. 
Kɛrɛkɛminan o kɛrɛkɛminan lalagara i kama, o tɛna foyi ɲa; ni mɔgɔ o mɔgɔ ko a bɛ kuma ka kiti ben i kan, o tigi bɛ jaraki. Matigi Ala ta jɔnw ta sɔrɔta bɛna kɛ o le ye, ne bɛna jo di o ma o cogo le ra; Matigi Ala ko ten.» 
﻿Ezayi.
55.
«Minlɔgɔ bɛ aw min o min na, aw bɛɛ ye na ji min! Hali wari tɛ aw minw fɛ, aw ye na sanni kɛ ka domuni kɛ; aw ye na rɛzɛnji ni nɔnɔ san, waribɔ t’a ra, warisara t’a ra! 
«Domuni min tɛ mɔgɔ baro, mun kosɔn aw bɛ wari don o ra? Domuni min tɛ mɔgɔ fa, mun kosɔn aw bɛ sɛgɛ o kosɔn? Aw ye ne lamɛn kosɛbɛ, ni o kɛra, aw bɛna fɛnɲumanw le domu, aw bɛna domuni dimanw diyabɔ. 
Aw ye aw toro malɔ, aw ye na ne fɛ! Aw ye ne lamɛn janko aw nin ye kisi; ne bɛna jɛnɲɔgɔnya* wuribari don ni aw ye, i ko ne tun ka ɲumanya ni kankelentigiya min kɛ Dawuda ye. 
Ne tun k’a kɛ ne ta kow seere ye siya tɔw cɛ ra, k’a kɛ siyaw ta ɲamɔgɔ ye, ani o ta kuntigi. 
A flɛ, aw ma siya min lɔn, aw bɛna o siya wele; siya min ma aw lɔn, olugu le bɛna bori ka na aw fɛ, Matigi Ala, aw ta Ala kosɔn, Izirayɛli ta Ala saninman kosɔn, sabu Matigi Ala bɛna bonya la aw kan.» 
«Aw ye Matigi Ala ta jɛnɲɔgɔnya ɲini a ɲiniwagati ra, aw ye a wele, wagati min a yɔrɔ ka surun aw ra. 
Mɔgɔjugu ye a ta sirajugu bla, kojugukɛbaga ye a ta miiriyajuguw dabla; a ye sekɔ Matigi Ala ma, ale bɛna hina a ra; a ye sekɔ an ta Ala ma, sabu ale bɛ yafa kɛ caman. 
«Ne ta miiriyaw ni aw ta miiriyaw tɛ kelen ye, ne ta siraw ni aw ta siraw tɛ kelen ye. Matigi Ala ko ten. 
Sankolo kɔrɔtara san fɛ dugukolo kunna cogo min na, ne ta siraw kɔrɔtara aw ta siraw san fɛ o cogo le ra, ne ta miiriyaw fana kɔrɔtara aw ta miiriyaw san fɛ o cogo le ra. 
«Sanji ni bugun bɛ jigi ka bɔ san fɛ, nka o tɛ sekɔ yi tuun, ni o ma dugukolo sɔn ji ra, ka siman falen, k’a wuri, k’a to dannikɛbaga ye simansi sɔrɔ, k’a to domunikɛbaga ye a ta baro sɔrɔ. 
Ne ta kuma min bɛ bɔ ne da ra, o fana bɛ ten: A tɛ sekɔ ka na ne fɛ gbansan, fɔ ne ka min latigɛ, a ye o kɛ, fɔ ne k’a ci kun min na, a ye o kɛ k’a dafa. 
«Can lo, aw ɲagaritɔ le bɛna bɔ ka taga, o bɛna bla aw ɲa, ka taga ni aw ye hɛra ra; kuruw ni kongoriw bɛna ɲagari ni kanba ye aw ɲa fɛ, kongoyiriw bɛɛ bɛna tɛgɛrɛ fɔ aw ye. 
Sipɛrɛsiɲumanw bɛna falen ŋaniyiriw nɔ ra, miritesun kasadimanw bɛna falen binjuguw nɔ ra; o bɛna kɛ bonyaba le ye Matigi Ala kan, ka kɛ tagamasiyɛn wuribari ye, min tɛ bɔ a nɔ ra ka ye.» 
﻿Ezayi.
56.
Matigi Ala ko: «Aw ye can sira tagama, aw ye sira terennin ta; sabu ne ta kisiri wagati bɛ ɲini ka se, ne ta terenninya yirawagati surunyara. 
Mɔgɔ min bɛ o sira tagama, adamaden min bɛ jija ka to a kan, o tigi ta ɲana; sabu a bɛ Nɛnɛkirilon* sariya sira tagama, a tɛ o sariya cɛn, a b’a yɛrɛ kɔrɔsi kojugu suguya bɛɛ ma.» 
Jamana wɛrɛ mɔgɔ min bɛ tugu Matigi Ala kɔ, ale kana a fɔ ko: «Sigiya t’a ra, Matigi Ala bɛna ne faran ka bɔ a ta mɔgɔw ra!» Cɛ min bɔra cɛya ra, ale kana a fɔ ko: «E, ne kɔni ye yirijalan le ye!» 
Sabu Matigi Ala ko: «O cɛ minw bɔra cɛya ra, ni o bɛ ne ta Nɛnɛkirilon sariya sira tagama, ka ne diyanyakow kɛ, ka jija ka to ne ta jɛnɲɔgɔnya ra, 
ne bɛna hakirijigifɛn dɔ kɛ olugu ye, ka tɔgɔba dɔ di o ma ne ta batoso kɔnɔ, ne ta bon kɔnɔnɔyɔrɔ ra, tɔgɔ min ka fisa ni dencɛw walama denmusow ye; ne bɛna tɔgɔ wuribari le di o ma, tɔgɔ min tɛna tunu ka ye. 
«Jamana wɛrɛ mɔgɔ minw fana bɛ tugu Matigi Ala kɔ, ka baara kɛ a ye, ka Matigi Ala tɔgɔ kanu, ka kɛ a ta jɔnw ye, minw bɛ Nɛnɛkirilon sariya sira tagama, ni o tɛ o sariya cɛn, minw bɛ jija ka to ne ta jɛnɲɔgɔnya* ra, 
ne bɛna taga ni olugu ye ne ta kuru saninman kan; ne bɛna o ninsɔndiya ne ta Aladaaribon kɔnɔ. O bɛ saraka jɛnitaw* ni bɛgan sarakaw* minw bɔ ne ye ne ta sarakabɔnan kan, ne bɛna sɔn o sarakaw ma; sabu ne ta bon bɛna wele le ko siyaw bɛɛ ta Aladaariyɔrɔ. 
Dunuɲatigi Ala ko ten, ale min bɛ Izirayɛli ta mɔgɔ minaninw lajɛn. A ko: ‹Minw lajɛnna ka ban, ne bɛna dɔ wɛrɛw lajɛn ka o fara olugu kan.› » 
«Kongosogow bɛɛ, aw bɛɛ ye na domuniba kɛ! Aw kongowaraw bɛɛ! 
«Izirayɛli kɔrɔsibagaw bɛɛ ye fiyentɔw ye, o tɛ foyi lɔn; o bɛɛ ye wuru bobow le ye, o tɛ se ka sɔngɔ mɔgɔ ra. O bɛ la ka jan, ka kuma o yɛrɛ kun fɛ; sunɔgɔ le ka di o ye. 
Nka wuru wasabariw lo, o tɛ fa ka ye; ne ta mɔgɔw kɔrɔsibagaw tɛ ko lɔn. Bɛɛ bɛ taga a ɲanasira le fɛ, bɛɛ b’a yɛrɛ kelen ta nafa le ɲini. 
O b’a fɔ ko: ‹Aw ye na, an ye taga duvɛn ɲini! An bɛna duvɛn farimanw min fɔ ka ɲanamini; sini fana an bɛ bi ta ɲɔgɔn kɛ, sabu a tɔ camanba le bɛ yi!› » 
﻿Ezayi.
57.
Mɔgɔ terennin bɛ sa, nka mɔgɔ si tɛ o jate. Mɔgɔɲumanw bɛ sa, nka mɔgɔ si t’a faamu ko o mɔgɔ terenninw sara janko ka bɔsi kojugu le ma. 
O bɛ taga don ɲasuma le ra; minw kɔni bɛ sira terennin tagama, olugu bɛ sa ka laganfiya le. 
«Nka aw kɔni, aw ye gbara yan, aw lagbɛrikɛbagaw, aw siya jɛnɛyakɛbaga, siya jatɔyakɛbaga! 
Aw bɛ yɛrɛkora jɔn le ma? Aw b’a da wagara jɔn le ra, fɔ ka to ka aw nɛn labɔ? Yala aw tɛ mɔgɔ hakɛtigiw le ye wa, ani siya faninyafɔbaga? 
Jatɔya nege b’a to aw bɛ boribori yirisunbaw jukɔrɔ, ani yiriba flaburumanw bɛɛ jukɔrɔ, ka denmisɛnw kɛ sarakaw ye kɔdingaw da ra, ani farawow kɔnɔ. 
«Kɔdinga kabakuru nuguninw, aw ka o le kɛ aw ta alaw ye; o fɛnw kɔni, olugu le kɛra aw ta batofɛnw ye. Aw bɛ rɛzɛnji sarakaw* bɔn o kabakuruw le kan, aw bɛ siman sarakaw* bɔ o le kan. Yala ne Ala bɛ se ka o kow sɔnmina wa? 
«Aw bɛ aw ta layɔrɔ labɛn kuru belebele jamijan dɔ le san fɛ; aw bɛ yɛlɛn o yɔrɔ ra fana ka taga sarakaw bɔ yi. 
Aw bɛ aw ta jo tagamasiyɛn nɔrɔ aw ta bonda ta kon kan, ani a sanfɛyɔrɔ ra; aw dogora ne ra, ka aw ta fani bɔ aw yɛrɛ ra, ka yɛlɛn aw ta lanan kan; aw ka aw ta lanan kɔnɔ bonya. Aw bɛ teri dɔw ɲini aw yɛrɛ ye, sabu olugu ta layɔrɔ le ka di aw ye; aw bɛ to ka olugu fari flɛ sa. 
«Aw bɛ tagama kɛ ka taga Molɔki fɛ ni turu ye; aw bɛ taga a bonya ni turu kasadimanw ye. Aw bɛ aw ta ciradenw ci ka taga fɔ yɔrɔjan, ka kɛ sababu ye ka olugu lajigi fɔ lahara. 
Aw tagamana fɔ ka sɛgɛ, nka aw m’a fɔ ko: ‹Nin ko tɛ foyi ɲa!› Aw belen ka baraka sɔrɔ tuun, o kosɔn aw ma dɛsɛ. 
«O tuma jɔn le ka kɔnɔnɔfiri ni siranya bla aw ra, k’a to aw bɛ ne janfa, ka aw hakiri bɔ ne kɔ, ka ne ta ko bɔ aw jusukun na? Yala kabini wagatijan ne jera minkɛ, o lo wa? Yala o le k’a to ne ɲasiran tɛ aw ra tuun wa? 
Ne bɛna aw ta terenninya ni aw ta kɛwalew bɔ kɛnɛ kan; o kow si tɛna foyi ɲa aw ye. 
Ni aw nana kɛ kule ye tuma min na, o tuma aw ka ala caman minw lajɛn, olugu bɛna aw bɔsi! Nka fɔɲɔba dɔ le bɛna olugu bɛɛ ta, fɔɲɔ dɔ bɛna taga ni o ye. Nka ni mɔgɔ min k’a yɛrɛ dogo ne kɔrɔ, o tigi bɛna to jamana kɔnɔ, a bɛna ne ta kuru saninman sɔrɔ.» 
O bɛna a fɔ ko: «Aw ye sira bɔ, aw ye sira bɔ, aw ye sira dayɛlɛ, aw ye sentalonfɛnw bɛɛ bɔ sira ra ne ta mɔgɔw ɲa.» 
Sabu Ala kɔrɔtaninba min sigiyɔrɔ tɛ yɛlɛma ka ye, min tɔgɔ saninyanin lo, ale ko: «Ne siginin bɛ yɔrɔ kɔrɔtanin ni yɔrɔ saninman le ra, nka ne bɛ ni dɛsɛbagatɔw, ani mɔgɔ majigininw fana ye, janko ka mɔgɔ majigininw lawuri, ka dɛsɛbagatɔw lawuri. 
Ne tɛna to ka mɔgɔw jaraki wagati bɛɛ, walama ka ne jusu gban o kɔrɔ tuma bɛɛ; ni o tɛ, ne yɛrɛ ka danfɛn minw dan, olugu bɛna dɛsɛ ne ɲa kɔrɔ, fɔ ka o nin bɔ o ra. 
«Izirayɛli ta wasabariyajugu le tun ka ne jusu gban; o kosɔn ne ka o kɛrɛ, ne jusu gbanin dogora o ra. Nka o belen murutira ka taga o ɲanasiraw fɛ. 
Ne ka o ta kɛwalew ye cɔ, nka o bɛɛ n’a ta, ne bɛna o kɛnɛya; ne bɛna bla o ɲa, ka o jusu saaro ka ɲa, o ni o ta mɔgɔ jusukasininw bɛɛ. 
Ne bɛna tandoridɔnkiriw don o da ra. Hɛra ni hɛra, yɔrɔjanmɔgɔw, ani yɔrɔsurunmɔgɔw bɛɛ bɛna o sɔrɔ. Ne bɛna o kɛnɛya. Matigi Ala ko ten.» 
Nka mɔgɔjuguw bɛ i ko kɔgɔji lamagatɔ; a ji tɛ se ka ɲamalɔ ka ye. A jikuruw bɛ ɲamaɲama ni bɔgɔ le lawuri. 
«Mɔgɔjuguw kɔni tɛna hɛra sɔrɔ fiyewu!» Ne ta Ala ko ten. 
﻿Ezayi.
58.
«Kule ni i baraka bɛɛ ye, i kana je; i kan bɔ i ko burufiyɛkan, ka ne ta mɔgɔw ta hakɛkow fɔ o ye, ka Yakuba ta mɔgɔw ta jurumunw yira o ra. 
O bɛ ne le batora lon o lon, ko o b’a fɛ ka ne ta sariya siraw lɔn; o bɛ o yɛrɛ kɛ i ko siya min bɛ terenninya tagamana, i ko siya min ma ɲina a ta Ala ta kolatigɛninw kɔ. O b’a fɛ ne ye o ta kow latigɛ ka kaɲa ni terenninya ye, ko ne Ala ye kɛ olugu kɛrɛ fɛ tuma bɛɛ. 
«O b’a fɔ ne ma ko: ‹An ta sundon kun ye mun ye, k’a sɔrɔ ele tɛ an flɛra? An ta yɛrɛmajigi kun ye mun ye, k’a sɔrɔ ele t’a jatera?› Ayiwa, ni aw bɛ sun don lon min na, aw bɛ aw sago le kɛ, aw bɛ aw ta baaradenw bɛɛ tɔɲɔ. 
Aw bɛ sun don ka sɔsɔri ni kɛrɛ le kɛ, ka aw mɔgɔɲɔgɔn bugɔ ni aw borokuru ye kɔnɔnɔjuguya kosɔn; aw bɛ sun min ɲɔgɔn donna bi, o tɛ se k’a to Ala ye aw ta daariri lamɛn. 
Ne bɛ sun min fɛ, yala o le ye nin ye wa? Mɔgɔ ka kan k’a yɛrɛ majigi cogo min na, o le ye nin ye wa? Aw bɛ aw kun suuru i ko bin, ka bɔrɔfaniw don aw yɛrɛ ra ka la bugurigbɛ ra; yala aw bɛ o le wele ko sun wa? Aw ko bɛ se ka diya Matigi Ala ye nin lon na tan wa? 
«Ne bɛ sun min fɛ, o le ye nin ye: ‹Aw ye aw ta juguya nɛgɛjɔrɔkɔw tigɛ ka bɔ mɔgɔw ra, ka aw ta fanga doni jigi ka bɔ mɔgɔw kunna, ka mɔgɔ sɛgɛninw labla, ka doni suguya bɛɛ bɔ mɔgɔw kunna. 
Aw ye kɔngɔtɔw sɔn domuni na, siyɔrɔ tɛ ɲanibagatɔ minw fɛ, aw ye olugu ladon aw ta so. Ni aw ka mɔgɔ dɔ ye fani tɛ min fɛ, aw ye fani don o tigi ra, aw kana aw kɔ don aw mɔgɔɲɔgɔn na.› 
«Ni o kɛra, ne ta nɛɛma yeelen bɛna jigi aw kan i ko sɔgɔmadatere, ne bɛna aw ta bana kɛnɛya joona; Matigi Ala bɛna bla aw ɲa fɛ a ta terenninya kosɔn, a ta bonya bɛna kɛ aw kɔ fɛ ka aw mara. 
Ni aw ka weleri kɛ, Matigi Ala bɛna aw jaabi, ni aw kulera a nɔ fɛ, a bɛna a fɔ ko: ‹Ne flɛ nin ye!› «Nka aw ka kan ka aw ta jagboyafanga bɔ mɔgɔw kan, aw bɛ aw borokanden sin o ma ka kumajugu minw fɔ o ma, aw ye o dabla. 
Ni aw bɛ aw yɛrɛ ta domuni dɔ di kɔngɔtɔw ma, ka ɲanibagatɔw jusu wasa, o tuma hali dibi ra, Ala bɛna yeelen bɔ aw ye; aw ta dibi bɛna yɛlɛma ka kɛ i ko wagati min tere bɛ kun cɛ. 
Matigi Ala bɛna bla aw ɲa fɛ wagati bɛɛ, ni aw bɛ jintanyɔrɔw ra kongokolon kɔnɔ, a bɛna aw jusu wasa; a bɛna baraka don aw kolow ra. Aw bɛna kɛ i ko ji bɛ yiritu min kɔrɔ tuma bɛɛ, i ko bunun min ji tɛ mɔgɔ janfa. 
Aw ta mɔgɔw bɛna tomokɔrɔw lɔ kokura, aw bɛna kogo lɔ wagatijan tɛmɛninw ta bonkɔrɔw jusiginanw kan. O bɛna aw tɔgɔ la ko: ‹Kogo cininw lɔbagaw, minw bɛ dugu siradaw lalaga k’a kɛ mɔgɔw sigiyɔrɔw ye.› » 
«Ni aw ka aw senw kɔrɔsi Nɛnɛkirilon* na, janko aw kana aw yɛrɛ diyanyakow kɛ ne ta lon saninman na, ni aw ka Nɛnɛkirilon ko diya aw yɛrɛ ye, ka bonya la Matigi Ala ta lon saninman kan, ni aw ka bonya la a kan, ka aw yɛrɛ ta siraw to yi, ni aw ma aw yɛrɛ diyanyakow kɛ, walama ka kumalakolonw fɔ, 
o tuma Matigi Ala ko bɛna diya aw ye ka tɛmɛ fɛn tɔ bɛɛ kan; ne bɛna aw ta jamana layɛlɛn jamana tɔw bɛɛ san fɛ. Ne bɛna a to aw ye aw bɛmacɛ Yakuba ta jamana diyabɔ; sabu ne Matigi Ala yɛrɛ da le kumana.» 
﻿Ezayi.
59.
Ɔn-ɔn, Matigi Ala boro ma surun, k’a kɛ ko a tɛ se ka aw kisi; a toro ma gberen, k’a kɛ ko a tɛ se ka aw lamɛn. 
Nka aw yɛrɛ ta terenbariya le ka dan sigi aw ni aw ta Ala cɛ. Aw yɛrɛ ta jurumunw le k’a ɲada dogo aw ma, k’a to a tɛ sɔn ka aw lamɛn. 
Mɔgɔfaga kosɔn jori ka aw borow maraga, kojugu ka aw borokandenw maraga; aw da bɛ faninya tigɛ, aw nɛnkun bɛ kumajuguw fɔ. 
Mɔgɔ si tɛ kiti tigɛ terenninya kan, mɔgɔ si tɛ kiti tigɛ can kan. O bɛ o ta seereya ju sigi kumalakolonw le kan, ka janfa siri; o bɛ juguya kɔnɔ ta, ka kojugu woro. 
O bɛ satutu ta fanw le tɔtɔ, o bɛ talenjuruw le dan. Ni mɔgɔ min ka o fanw dɔ domu, o tigi bɛ sa; ni mɔgɔ ka a dɔ ci, sajugu dɔ le bɛ bɔ o kɔnɔ. 
O bɛ talenjuru minw dan, o tɛ se ka kɛ fani ye, o tɛ se ka kɛ ka o yɛrɛ datugu; o ta kɛwalew bɛɛ ye kɛwalejuguw le ye, o borow bɛ baarajuguw le kɛ. 
O senw bɛ bori kojugu nɔ fɛ, o ka teri ka mɔgɔ jarakibari faga. O bɛ kojugu le miiri o yɛrɛ kɔnɔ, cɛnri ni halakiri le bɛ o ta sira kan. 
Min ye hɛra sira ye, o tɛ o lɔn, can si tɛ o ta kow ra; o bɛ sira jɛngɛninw le ta, mɔgɔ o mɔgɔ bɛ o ta sira ta, o tigi tɛ hɛra ye a ɲa ra. 
Ayiwa, o le kosɔn Ala tɛ an ta jo jate, ka an bɔsi, a tɛ an ta terenninya jate ka an kisi; an tun bɛ yeelen makɔnɔna, nka o kɛra dibi ye, an tun bɛ yeelen makɔnɔna, nka o kɛra dibiratagama ye. 
An bɛ mɔmɔri kɛ i ko fiyentɔ tagamatɔ kogo kɛrɛ fɛ; an bɛ mɔmɔri kɛ i ko ɲa tɛ mɔgɔ minw fɛ. An bɛ talontalon teregban fɛ, k’a sɔrɔ tere ma ben; an ka kɛnɛ, nka an bɛ i ko suw. 
An bɛ to ka kule i ko waraw; an bɛ ŋuna, ka ŋuna i ko tuganiw. An tun b’a miiri ko Ala bɛna an bɔsi, nka a ma an bɔsi! An tun b’a miiri ko a bɛna an kisi, nka kisiri yɔrɔ janyara an na. 
An ta hakɛw cayara le i ɲa kɔrɔ, an ta jurumunw bɛ an jarakira, an ta hakɛw bɛ an kan; anw yɛrɛ ka an ta terenbariyakow lɔn cɔ. 
An ka hakɛkow kɛ, ka an yɔrɔ janya Matigi Ala ra, ka an kɔ di an ta Ala ma, ka tɔɲɔrikumaw fɔ, ka muruti, ka faninyakumaw miiri an yɛrɛ kɔnɔ ka o fɔ. 
O kosɔn can k’a kɔ don an na, terenninya yɔrɔ janyara an na; kankelentigiya tɛ lɔyɔrɔ sɔrɔ an ta jamalajɛnyɔrɔw ra, hɔrɔnya tɛ donyɔrɔ sɔrɔ yi. 
Kankelentigiya banna; ni mɔgɔ min ka faran kojugu ra, o bɛ ben o tigi kan. Matigi Ala k’a ye ko can tɛ fɔra tuun minkɛ, o ko ma bɛn a ma. 
A k’a ye ko hali mɔgɔ kelen tɛ yi, ko mɔgɔ si tɛ ale soronara minkɛ, o barara a ra. O ra, a yɛrɛ boro baraka k’a dɛmɛ, a ta terenninya kɛra a ta baraka sɔrɔyɔrɔ ye. 
A k’a ta terenninya don a yɛrɛ ra i ko nɛgɛderege, a ka kisiri nɛgɛfugula don a kun na; a k’a ta dimibɔderege don a yɛrɛ ra i ko fani, k’a ta fariya kɛ a ta deregeba ye. 
A bɛna bɛɛ sara ka kaɲa ni a ta kɛwalew ye: A bɛna a kɛrɛbagaw sara ni a ta fariya le ye, k’a juguw ta kɛwalew sara di o ma, ka hali kɔgɔji kɔfɛmɔgɔw bɛɛ ta kɛwalew sara di o ma. 
Ni o kɛra, k’a taga se fɔ terebenyanfan na, bɛɛ bɛna siran Matigi Ala tɔgɔ ɲa; ka taga se fɔ terebɔyanfan na, bɛɛ bɛna siran a ta nɔɔrɔ ɲa. A bɛna na i ko jiba woyotɔ, Matigi Ala yɛrɛ ta fɔɲɔ bɛ min ɲɔni. 
«Kunmabɔbaga dɔ bɛna na Siyɔn; Yakuba ta mɔgɔ minw bɛ o ta hakɛkow dabla, a bɛna olugu kunmabɔ; Matigi Ala ko ten. 
«Ne kɔni, ne bɛna o jɛnɲɔgɔnya* le don ni o ye, Matigi Ala ko ten: Ne ta nin min bɛ i kan, ani ne bɛ ne ta kuma minw don i da ra, o kumaw tɛna mabɔ i da ra, o tɛna mabɔ i ta denw fana da ra, o tɛna mabɔ i ta denw ta denw da ra; k’a damina sisan, ani wagati tɔ bɛɛ. Matigi Ala ko ten.» 
﻿Ezayi.
60.
«Zeruzalɛmu, wuri ka manamana, sabu i ta yeelen nana; Matigi Ala ta nɔɔrɔ bɛna manamana i kan. 
A flɛ, dibi ka dugukolo yɔrɔ bɛɛ datugu, dibifinba ka mɔgɔw bɛɛ datugu; nka Matigi Ala ta yeelen bɛna jigi ele kan, a ta nɔɔrɔ bɛna na i kunna. 
Siya wɛrɛw bɛna tagama ka na ele ta yeelen le ra, masaw bɛna tagama ka na ele ta dugugbɛda yeelen le ra. 
«I ɲa kɔrɔta ka flɛri kɛ fan bɛɛ ra; o bɛɛ bɛ ɲɔgɔn lajɛnna, ka na i fɛ. I dencɛw bɛ nana ka bɔ yɔrɔjan, o ka i denmusow la o kɔ ra, o bɛ nana ni o ye. 
Ni i nana o ye, i ɲada bɛna manamana, i bɛna ɲagari fɔ i jusukun bɛ panpan; sabu kɔgɔji ta fɛnɲumanw bɛna yɛlɛma ka na i fɛ, siya tɔw ta naforow bɛna na i fɛ. 
«Ɲɔgɔmɛ camanba bɛna na i ta jamana fa, Madiyan jamana ni Efa jamana ta ɲɔgɔmɛw. Saba jamana mɔgɔw bɛɛ bɛna na; o bɛna na ni sanin ni wusunan ye; o bɛna Matigi Ala tando k’a ta bonya lakari. 
Kedari ta bɛganw bɛɛ bɛna taga lajɛn i kɔrɔ, Nebayɔti ta sagajigiw bɛna bla i ta baara kama. O bɛna kɛ saraka jɛnitaw* ye ne ta sarakabɔnan kan, saraka minw ka di ne ye. Ne bɛna ne ta bon nɔɔrɔman dawula bonya. 
«Jɔntigiw le bɛ wurira san fɛ i ko sankaba, i ko jɛnɛtugani minw bɛ tagara o ta layɔrɔw ra? 
Can lo, kɔgɔji kɔfɛmɔgɔw bɛ ne le makɔnɔna, jirakurunbaw le bɛna kɔn ka na, o bɛna i ta denw ta ka bɔ fɔ yɔrɔjan ka na ni o ye; o bɛ na ni o ta warigbɛ ni o ta sanin ye, ka na nɔɔrɔ la Matigi Ala, i ta Ala tɔgɔ kan, Izirayɛli ta Ala saninman, min ka i bonya. 
«Siya wɛrɛ mɔgɔw le bɛna i ta dugu kogow lɔ, o ta masacɛw le bɛna baara kɛ aw ye; ne ta jusugban kosɔn, ne tun ka i kɛrɛ, nka ne ta ɲumanya kosɔn, ne bɛna hina i ra. 
I ta dugu dondaw dayɛlɛnin bɛna to tuma bɛɛ, o tɛna datugu tere fɛ, o tɛna datugu su fɛ, janko siya tɔw ta naforow ye ladon i fɛ, o ta masacɛw fana ye tugutugu ɲɔgɔn kɔ ka na i fɛ. 
«Siya o siya, walama masaya o masaya, min tɛ baara kɛ i ye, o bɛ halaki; o siyaw bɛɛ bɛna halaki ka ban pewu. 
«Liban jamana ta bonya bɛna na i ta jamana ra, sabu ne bɛna sipɛrɛsisunw, ani ɔrimesunw, ani buyisun suguya bɛɛ falen yi, janko ka nɔɔrɔ la ne ta yɔrɔ saninman kan, ka bonya la ne ta sigiyɔrɔ kan. 
Minw tun ka i minako juguya, olugu ta denw bɛna na o yɛrɛ majigi i kɔrɔ; minw tun bɛ i mafiyɛnyara, olugu bɛna o kinbiri gban i kɔrɔ. O bɛna i wele ko Matigi Ala ta dugu, Izirayɛli ta Ala saninman ta dugu, Siyɔn. 
«Mɔgɔw tun banna i ra, o tun bɛ i kɔninya, mɔgɔ si tun tɛ na i fɛ tuun; nka ne bɛna i kɛ ne kunkɔrɔtasababu ye tuma bɛɛ, ka i kɛ ne ta ninsɔndiya sababu ye wagati bɛɛ. 
I bɛna siya tɔw ta nɔnɔ min, ka o ta masacɛw sin min; ni o kɛra, i bɛna a lɔn ko ne le ye Matigi Ala ye, i kisibaga, ani i kunmabɔbaga, Yakuba ta Ala fangatigi. 
«Ne bɛna sanin di i ma siranɛgɛ nɔ ra, ka warigbɛ di i ma nɛgɛ nɔ ra, ka siranɛgɛ di yiri nɔ ra ka nɛgɛ di kabakuru nɔ ra. Hɛra le bɛna kɛ i kɔrɔsibaga ye, terenninya bɛ kɛ i kuntigi ye. 
Benkanniko tɛna mɛn i ta dugukolo kan, cɛnri, walama halakiriko tɛna mɛn i ta jamana kɔnɔ. I bɛna i ta dugu kogow tɔgɔ la ko Kisiri, k’a dondaw tɔgɔ la ko Tandori. 
«Tere le tɛna kɛ i ta yeelen ye tuun tere fɛ, karo le fana tɛna yeelen bɔ i ye su fɛ, nka Matigi Ala le bɛna kɛ i ta yeelen ye wagati bɛɛ, i ta Ala le bɛna kɛ i ta nɔɔrɔ ye. 
I ta tere tɛna ben ka ye tuun, i ta karo fana tɛna don dibi ra ka ye tuun, sabu Matigi Ala bɛna kɛ i ta yeelen ye wagati bɛɛ; i ta sangakasi wagati bɛna ban. 
«I ta mɔgɔw bɛɛ bɛna kɛ mɔgɔ terenninw le ye, jamana bɛna kɛ o ta ye wagati bɛɛ; sabu ne yɛrɛ ta yiri turuninw lo, ne boro le ka o dan, ka nɔɔrɔ la ne yɛrɛ kan. 
Min ka dɔgɔ i ta mɔgɔw bɛɛ ra, ale ta denw bɛna kɛ mɔgɔ waga kelen, o bɛɛ ra fitini bɛna kɛ siya barakaman ye. Ne Matigi Ala, ne yɛrɛ le bɛna nin kow lateliya, k’a kɛ a wagati ra.» 
﻿Ezayi.
61.
Dunuɲatigi Ala Nin bɛ ne kan; sabu ale Matigi Ala ka ne ɲanawoloma, ka ne ci ka taga kibaro diman fɔ ɲanibagatɔw ye, ka mɔgɔ jigi tigɛninw jigi tugu, ka mɔgɔ minaninw kunmabɔri ko fɔ o ye, ka kasodenw lablari ko fɔ o ye, 
ka Matigi Ala ta nɛɛma wagati, ani an ta Ala ta dimibɔlon ko fɔ mɔgɔw ye, ka mɔgɔ kasibagatɔw bɛɛ jusu saaro. 
Siyɔn dugumɔgɔ minw bɛ kasira, ne bɛna olugu laje; ne bɛna nɔɔrɔ la o kan, bugurigbɛ nɔ ra; ka ninsɔndiya turu kɛ o kun na, kasi nɔ ra; ka tandori derege don o ra, ɲanasisi nɔ ra. Ni o kɛra, mɔgɔw bɛna o wele ko terenninya ta yirisunw, Matigi Ala ka yiri minw turu a ta bonya kama. 
O bɛna tomokɔrɔw lɔ kokura; o bɛna wagati tɛmɛninw ta bon benninw lawuri, o bɛna dugu cininw lɔ kokura, dugu minw tun kɛra yɔrɔ lakolonw ye kabini wagatijan. 
Jamana wɛrɛ mɔgɔw le bɛna wuri ka na aw ta bɛganw kɔrɔsi; siya wɛrɛ mɔgɔw le bɛna kɛ aw ta sɛnɛkɛbagaw ye, ka aw ta rɛzɛnforow sɛnɛ. 
Aw kɔni, aw bɛna wele ko Matigi Ala ta sarakalasebagaw; o bɛna a fɔ aw ma ko an ta Ala ta baaradenw. Aw bɛna siya tɔw ta naforo diyabɔ, ka o ta bonya ta ka aw yɛrɛ waso ni o ye. 
Maroya min sera aw ma, aw bɛna bonya fla le sɔrɔ o nɔ ra; dɔgɔyari min sera aw ma, aw bɛna ɲagari le sɔrɔ o nɔ ra. Aw bɛna aw ta jamana ta bonya ɲɔgɔn fla le sɔrɔ; aw ta ninsɔndiya tɛna ban ka ye. 
«Sabu ne Matigi Ala, ne bɛ can kanu, nka ne bɛ tɔɲɔri ni janfa kɔninya; ne bɛna o ta koɲumanw sara o ye, ne ta kankelentigiya kosɔn, ka jɛnɲɔgɔnya* wuribari don ni o ye.» 
Siyaw bɛɛ bɛna o ta durujaw silɔn, jamanaw bɛɛ bɛna o ta denw silɔn; ni mɔgɔ o mɔgɔ ka o ye, o tigi bɛna a lɔn ko Matigi Ala ta siya barakamanw lo. 
Ne bɛna ninsɔndiya kosɛbɛ Matigi Ala kosɔn, ne jusu bɛ ɲagari ne ta Ala kosɔn; sabu a ka kisiri ta faniw don ne ra, ka terenninya ta deregeba don ne ra, i ko kɔɲɔcɛ bɛ jalamugu fugula siri a kun na cogo min na, i ko kɔɲɔmuso bɛ a ta masirifɛnw don a yɛrɛ ra cogo min na. 
Siman bɛ falen ka bɔ dugukolo ra cogo min na, nanfɛnw bɛ falen nankɔ ra cogo min na, Dunuɲatigi Ala bɛna terenninya ni tandori falen ten le siyaw bɛɛ ɲa na. 
﻿Ezayi.
62.
Siyɔn dugu kanuya kosɔn, ne tɛna je; Zeruzalɛmu dugu kosɔn, ne tɛna ne yɛrɛ ɲasuma, fɔ Ala ye o ta terenninya yira kɛnɛ kan i ko tere bɔtɔ, ka o ta kisiri ko gbɛya i ko tasumayeelen. 
Ni o kɛra, siyaw bɛɛ bɛna i ta terenninya lɔn, masaw bɛɛ bɛna i ta bonya ye. O bɛna tɔgɔkura la i ra, Matigi Ala yɛrɛ da le bɛna o tɔgɔ fɔ. 
I bɛna kɛ i ko masafugula nɔɔrɔman Matigi Ala boro kɔnɔ, ka kɛ i ko masacɛw ta jalamugu, i ta Ala borotɛgɛ kɔnɔ. 
Mɔgɔ tɛna a fɔ i ma tuun ko: «Jamana blanin,» mɔgɔ tɛna i ta jamana wele tuun ko: «Jamana lakolonba!» O bɛna i wele le ko: «Ala diyanya jamana,» ka i ta jamana wele ko «Furumuso,» sabu i ko bɛna diya Matigi Ala ye, a bɛna i ta jamana ta k’a kɛ a yɛrɛ ta ye. 
Kanbelen bɛ sunguru furu cogo min na, i ta denw bɛna i ta jamana ta o cogo le ra; kɔɲɔmuso bɛ kɔɲɔcɛ ninsɔndiya cogo min na, i bɛna i ta Ala ninsɔndiya o cogo le ra. 
Zeruzalɛmu, ne ka dugu kɔrɔsibagaw bla i ta dugu kogow kunna; su fara tere kan, olugu man kan ka je. Aw minw bɛ Matigi Ala tɔgɔ wele, aw kana aw yɛrɛ ɲasuma, 
aw kana a to ale fana ye ɲasuma, ni a ma Zeruzalɛmu lɔ kokura, k’a to mɔgɔw y’a bonya dunuɲa fan bɛɛ ra. 
Matigi Ala k’a kininboro kɔrɔta, a k’a boro barakaman kɔrɔta ka kari, ko: «Ne tɛna i ta siman di i juguw ma tuun k’a kɛ o ta domuni ye; i sɛgɛra ka rɛzɛn min sɔrɔ, jamana wɛrɛ mɔgɔw tɛna o ji min tuun. 
Nka minw bɛ siman sɛnɛ k’a tigɛ, olugu yɛrɛ le bɛna a domu, ka Matigi Ala tando; minw bɛ rɛzɛn sɛnɛ, k’a denw bɔ, olugu le bɛna a ji min ne ta yɔrɔ saninman kɔnɔ.» 
Aw ye tɛmɛ, aw ye tɛmɛ dondaw fɛ! Aw ye sira labɛn ne ta mɔgɔw ye! Aw ye sira bɔ! Aw y’a bɔ! Aw ye kabakuruw bɔ sira ra! Aw ye tagamasiyɛn dɔ kɔrɔta siyaw ye! 
Matigi Ala bɛ a kan lase fɔ dunuɲa dan na, ko: «Aw y’a fɔ Siyɔn dugumɔgɔw ye ko: ‹I kisibaga natɔ flɛ nin ye; a bɛ nana ni a ta sara ye a boro, a bɛ nana ni a ta baara tɔnɔ ye a ɲa fɛ.› » 
O bɛna o mɔgɔw wele ko: «Mɔgɔ saninmanw, Matigi Ala ta mɔgɔ ɲanawolomaninw.» Ele Zeruzalɛmu kɔni, o bɛna ele tɔgɔ la ko: «Dugu min ma ka di, dugu min lakolon ma to!» 
﻿Ezayi.
63.
Nin ye jɔntigi le bɔtɔ ye Edɔmu? Jɔn le bɛ bɔra Bɔsira ni derege wulenman ye a kan na? Jɔntigi le ka nin fani dawulamanw don, ka to ka tagama ka na ni a baraka bɛɛ ye? «Ne Matigi Ala lo, ne min bɛ kuma ka kaɲa ni terenninya ye, se bɛ ne min ye ka aw kisi!» 
«Mun le ka i ta faniw wulen, ka i ta deregew kɛ i ko rɛzɛnforogibagaw ta?» 
«Ne kelen le ka rɛzɛn forogi dinga kɔnɔ; jamana si ta mɔgɔ tun tɛ ni ne ye. Ne dimininba le ka siyaw dɔndɔn, ne jusu gbanninba le ka o cɔngɔ; o jori seriserira ne ta faniw kan, ka ne ta deregew maraga. 
Sabu ne tun ka ne ta mɔgɔw ta dimibɔlon latigɛ ne jusukun na; ne bɛ ne ta mɔgɔw kunmabɔ san min na, o le sera. 
Ne ka flɛri kɛ, nka ne ma dɛmɛbaga ye; ne kabakoyara ko mɔgɔ si ma sɔrɔ min bɛ fara ne kan. O ra, ne yɛrɛ boro baraka ka ne dɛmɛ, ne ta jusugban farara ne kan. 
Ne dimininba ka siyaw dɔndɔn; ne jusu gbanninba ka o lamin fɔ ka o ɲanamini, ka o jori woyo dugu ma.» 
Ne b’a fɛ ka Matigi Ala ta ɲumanyaba lakari, k’a Matigi Ala ta bonya lakari; Matigi Ala ka ko minw bɛɛ kɛ an ye, ani Matigi Ala ka kodimanba minw kɛ Izirayɛli ta mɔgɔw ye, a ka o kɛ ka kaɲa ni a ta hina le ye, ani a ta ɲumanyaba. 
A tun k’a fɔ ko: «Sigiya t’a ra, ne ta mɔgɔw lo, ne ta denw lo, o tɛna ne janfa.» O kosɔn a kɛra o kisibaga ye. 
O ta degu wagatiw bɛɛ ra, degu tun bɛ ale yɛrɛ kan. A ta mɛlɛkɛ min b’a kɔrɔ ale ka o kisi; ale yɛrɛ ka o kunmabɔ a ta kanuya ni a ta maɲuman kosɔn; a ka o ta, ka lɔ ni o kunko ye wagatiw bɛɛ. 
Olugu le tun murutira, ka Ala Nin Saninman ɲanasisi; o kosɔn Ala yɛlɛmana ka kɛ o jugu ye, ale yɛrɛ ka o kɛrɛ. 
O ra, o hakiri jigira wagati tɛmɛninw na, wagati min Musa tun bɛ ni a ta mɔgɔw ye. O ko: «Ala min ka a ta mɔgɔw labɔ kɔgɔji kɔnɔ, ka sagagbɛnbaga ni a ta sagaw labɔ, ale bɛ min sa? Ala min tun k’a ta Nin Saninman lajigi o cɛ ra, ale bɛ min sa? 
Ala tun tora Musa kɛrɛ fɛ k’a dɛmɛ ni a boro nɔɔrɔman ye; a ka kɔgɔji cɛtigɛ o ɲa fɛ, ka bonya la a tɔgɔ kan, bonya min tɛ ban. 
A ka o latɛmɛ jiba cɛ ma, i ko so boritɔ kongokolon kɔnɔ, hali o ma talon. 
Matigi Ala Nin tagara ni o ye o ɲasumayɔrɔ ra, i ko bɛganw jigitɔ kɛnɛgbɛ ra.» I blara i ta mɔgɔw ɲa o cogo le ra, ka nɔɔrɔba la i yɛrɛ tɔgɔ kan. 
Matigi Ala, ka i to sankolo ra, i ɲa majigi ka an flɛ; ka i to i ta yɔrɔ saninman nɔɔrɔman kɔnɔ, an flɛ. I ta kanuyagbɛlɛn, ani i ta baraka bɛ min sa? I ta makari ni i ta hina kɔni, olugu mabɔra anw na le pewu. 
O bɛɛ n’a ta, ele le ye an Fa ye; Iburahima ma an lɔn, Izirayɛli hakiri tɛ an na. Ele Matigi Ala, ele le ye an Fa ye; kabini fɔlɔfɔlɔ, an bɛ ele le wele ko an Kunmabɔbaga. 
E, Matigi Ala, mun kosɔn i b’a to an ye mabɔ i ra ka taga an kun fɛ? Mun kosɔn i bɛ an jusukun gbɛlɛya ka i ɲasiran bɔ an na? Sabari, i ye sekɔ ka na, i ta jɔnw kosɔn, i ta jamana mɔgɔw kosɔn. 
I ta mɔgɔ saninmanw kɔni, jamana tora olugu boro wagati dɔɔnin dɔrɔn; o kɔ, an juguw nana i ta yɔrɔ saninman dɔndɔn. 
Kabini wagatijan an kɛra i ko ele tɛ mɔgɔ minw kuntigi ye tuun; an bɛ i n’a fɔ i tɔgɔ tɛ mɔgɔ minw kan tuun. E, ni i tun bɛ sɔn ka sankolo faran ka jigi, fɔ k’a to kuruw ye yɛrɛyɛrɛ i ɲa kɔrɔ! 
﻿Ezayi.
64.
Tasuma bɛ yirijalanw jɛni cogo min na, ani tasuma bɛ ji wuri cogo min na, i bɛna i tɔgɔ yira i juguw ra o cogo le ra, k’a to siyaw ye siran i ɲa fɔ ka yɛrɛyɛrɛ. 
Wagati min i ka siranyakobaw kɛ ka bara an na, i jigira minkɛ, kuruw yɛrɛyɛrɛra i ɲa kɔrɔ. 
Kabini fɔlɔfɔlɔ, nin ko ma fɔ mɔgɔ si ye ban, mɔgɔ si toro m’a mɛn ka ye; mɔgɔ si ɲa ma la Ala dɔ kan ka ye, min bɛ kobaw kɛ a makɔnɔbagaw ye, ni ele kelen tɛ. 
Minw tun bɛ terenninya sira tagama ni ninsɔndiya ye, i tun bɛ olugu kunbɛn, ani minw tun bɛ o hakiri to i ra ka i ta sira tagama. I jusu bɔra an kɔrɔ, sabu an ka jurumun kɛ; nka ni an ka sirakɔrɔ ta, o le bɛna an kisi. 
An bɛɛ kɛra i ko fɛn saninyabariw; hali an ta kɛwale terenninw, o bɛɛ bɛ i ko faninɔgɔw. An bɛɛ kɛra i ko flaburu faganinw, an ta terenbariyakow bɛna an cɛ ka taga ni an ye i ko fɔɲɔ. 
Mɔgɔ si tɛ i tɔgɔ welera tuun, mɔgɔ si tɛ wuri ka jija ka tugu i kɔ; sabu i ka i ɲada dogo an na, i ka an baraka ban an ta terenbariyaw kosɔn. 
O bɛɛ n’a ta, Matigi Ala, ele le ye an Fa ye; anw le ye bɔgɔ ye, ele ye an danbaga ye. An bɛɛ ye i boro ta baara nɔ le ye. 
E, Matigi Ala, i kana i jusu gban an kɔrɔ k’a dama tɛmɛ, i kana an ta terenbariyaw to i hakiri ra tuma bɛɛ; a flɛ, anw bɛɛ lajɛnnin ye i ta mɔgɔw le ye. 
I ta dugu saninmanw bɛɛ kɛra kongokolonw ye; Siyɔn dugu kɛra kongokolon ye, Zeruzalɛmu kɛra yɔrɔ lakolon ye. 
An ta Ala batosoba saninman cɛɲumanba, an bɛmaw tun bɛ i bato yɔrɔ min na, o yɔrɔ tora tasuma ra; yɔrɔ o yɔrɔ ko tun ka gbɛlɛn an ma, o bɛɛ kɛra tomo ye. 
E, Matigi Ala, ayiwa, nin bɛɛ kɔ i tɛna foyi kɛ an ye wa? I belen bɛna je ka an to ɲani na fɔ ka taga a tɛmɛ a dan kan wa? 
﻿Ezayi.
65.
Matigi Ala ko: «Ne tun b’a fɛ ka nin mɔgɔw jaabi, nka mɔgɔ si ma ne ɲininka; ne tun b’a fɛ ka ne yɛrɛ yira o ra, nka mɔgɔ si ma ne ta jɛnɲɔgɔnya ɲini. Siya min tɛ ne tɔgɔ wele, ne ko o ma ko: ‹Ne flɛ, ne flɛ nin ye yan!› 
Ne ka ne boro lɔ tere kururu bɛɛ siya murutinin dɔ le ye. Sira minw man ɲi, o bɛ tagama o le kan; o bɛ tagama ka kaɲa ni o yɛrɛ ta miiriyaw le ye. 
Siya dɔ lo, min b’a lawuri a kama ka ne jusu gban tuma bɛɛ; o bɛ sarakaw bɔ yirituw kɔnɔ, ka wusunan sarakaw* bɔ kabakuruw kan. 
O bɛ taga sigi kaburulo ra, o bɛ si kuruwow kɔnɔ, o bɛ lɛsogo domu; domuni haramuninw le ka o ta minanw fa. 
O b’a fɔ mɔgɔw ma ko: ‹Aw ye bɔ yi, aw kana gbara anw na, sabu an saninyanin lo ka tɛmɛ aw kan!› «Ayiwa, nin kow bɛ i ko sisi le bɛ donna ne nun na, i ko tasuma min bɛ jɛni wagati bɛɛ. 
A flɛ, aw ta kow bɛɛ sɛbɛnin lo ne ɲa kɔrɔ; o ra, ne tɛna je tuun; ne bɛna aw sara le. Can lo, ne bɛna o ta kɛwalew sara o ye ka se fɔ a dan ma. 
O ta terenbariyaw, ani o bɛmaw ta terenbariyaw bɛɛ; Matigi Ala ko ten. Sabu o ka wusunan sarakaw bɔ kuruw kan, o ka ne mafiyɛnya kongoriw kan. Ne bɛna o sara ka se fɔ a dan ma, ka o ta kɛwalekɔrɔw bɛɛ sara.» 
Matigi Ala ko: «Ni mɔgɔ ka rɛzɛnmɔ sɔrɔ rɛzɛnsun na, ji bɛ min na, a b’a fɔ ko: ‹Aw kana a cɛn, sabu baraka b’a ra!› Ne fana bɛna a kɛ ten le ne ta jɔnw kosɔn; ne tɛna olugu ni tɔw bɛɛ halaki ɲɔgɔn fɛ. 
Ne bɛna duruja dɔw di Yakuba ma, ne bɛna denw di Zuda ma, minw bɛna kɛ ne ta kuruw tigiw ye; o yɔrɔw bɛna kɛ ne ta mɔgɔ ɲanawolomaninw ta ye, ne ta jɔnw bɛna sigi o yɔrɔw ra. 
Sarɔn mara bɛna kɛ bɛgan misɛnw ta domunikɛyɔrɔ ye, Akɔri dingakɔnɔyɔrɔ bɛna kɛ misiw ta layɔrɔ ye; ne ta mɔgɔ minw bɛ jija ka ne ta jɛnɲɔgɔnya ɲini, olugu le bɛna o yɔrɔw sɔrɔ. 
«Nka aw minw banna Matigi Ala ra, ka ɲina ne ta kuru saninman kɔ, aw minw bɛ tabali labɛn ka sarakaw bɔ Gadi ta jo ye, ka rɛzɛnji sarakaw* bɔ Mɛni ta jo ye, 
ayiwa, ne bɛna aw labla kɛrɛkɛmuru ye, aw bɛɛ bɛna aw kinbiri gban, k’a to o ye aw kannatigɛ; sabu ne ka aw wele, nka aw ma ne jaabi, ne kumana aw fɛ, nka aw ma ne lamɛn. Aw ka kojugu kɛ ne ɲa kɔrɔ; ko minw tɛ bɛn ne ma, o le diyara aw ye.» 
O kosɔn Dunuɲatigi Ala ko: «A flɛ, ne ta jɔnw bɛna domuni kɛ, nka kɔngɔ bɛna aw sɔrɔ. A flɛ, ne ta jɔnw bɛna ji min, nka minlɔgɔ bɛna aw sɔrɔ. A flɛ, ne ta jɔnw bɛna ninsɔndiya, nka aw bɛna maroya. 
A flɛ, ne ta jɔnw jusu diyaninba bɛna dɔnkiri la, nka aw jusu tɔɔrɔnin bɛna kule, aw jusu kasinin bɛna to ka maɲumankokanw fɔ. 
Ne ta mɔgɔw bɛna aw tɔgɔ ta k’a kɛ mɔgɔdangakan le ye; o bɛna a fɔ ko: ‹Dunuɲatigi Ala ye i faga i n’a fɔ mɔgɔtisina!› Nka ne ta jɔnw kɔni, tɔgɔ wɛrɛ le bɛna di olugu ma. 
Ni mɔgɔ min b’a fɛ ka dugawu kɛ mɔgɔ dɔ ye jamana kɔnɔ, o tigi bɛna o dugawu kɛ Ala kankelentigi tɔgɔ le ra. Ni mɔgɔ min b’a fɛ ka kari jamana kɔnɔ, o tigi bɛna kari Ala kankelentigi tɔgɔ le ra; sabu tɔɔrɔ minw tɛmɛna, o bɛna ɲina olugu kɔ, o kow bɛna tunu ka bɔ ne ɲa kɔrɔ.» 
«A flɛ, ne bɛna sankolokura dan, ani dugukolokura; mɔgɔw hakiri tɛna to fɛn tɛmɛninw na tuun, o fɛnw tɛna kɛ mɔgɔw ta miiriya ra tuun. 
Aw ka kan ka ninsɔndiya, ani ka ɲagari tuma bɛɛ le, ne ta baara kosɔn, ne bɛna baara min kɛ; sabu ne bɛna Zeruzalɛmu lɔ kokura ɲagari kama, k’a dugumɔgɔw sigi ninsɔndiya kama. 
Ne yɛrɛ bɛna ɲagari Zeruzalɛmu kosɔn, ka ninsɔndiya ne ta mɔgɔw kosɔn; kasikan tɛna mɛn yi tuun, kulekan tɛna mɛn yi tuun. 
Denɲɛnin tɛna kɛ yi, min bɛ tere dama dama dɔrɔn kɛ, ka sa; cɛkɔrɔba tɛna kɛ yi, ni min tɛ kɔrɔ k’a si bɛɛ dafa. Ni mɔgɔ min ka sa k’a si to san kɛmɛ, o bɛna a fɔ ko o tigi denmisɛnman le sara; ni mɔgɔ min sara k’a sɔrɔ a si ma san kɛmɛ sɔrɔ, o tigi bɛ jate i ko mɔgɔ danganin. 
«O bɛna bonw lɔ ka don o kɔnɔ, ka rɛzɛnforow sɛnɛ ka o rɛzɛnmɔw domu. 
O tɛna bon lɔ tuun janko mɔgɔ wɛrɛ ye don a kɔnɔ, o tɛna rɛzɛnforow sɛnɛ tuun k’a to mɔgɔ wɛrɛ ye o rɛzɛnmɔw domu. Ne ta mɔgɔw sandaw bɛna kɛ i ko yirisun sandaw; ne ta mɔgɔ ɲanawolomaninw bɛna o ta baara tɔnɔ diyabɔ. 
O tɛna sɛgɛ gbansan tuun, o tɛna o ta denw woro tuun k’a to balahukow ye ben o kan; sabu o bɛna kɛ Matigi Ala ta dugawudenw le ye, o ni o ta durujaw bɛɛ. 
«O tuma ra, sani o ye ne daari, o y’a sɔrɔ ne ka o jaabi ka ban; sani o ye ban kuma ra, o y’a sɔrɔ ne ka o lamɛn ka ban. 
Wara ni sagadennin bɛna domuni kɛ ɲɔgɔn fɛ, jara ni misi bɛɛ bɛna bin le ɲimi; sa kɔni, ale ta baro bɛna kɛ buguri le ye. Kojugu si tɛna kɛ, cɛnri si tɛna kɛ ne ta kuru saninman yɔrɔ si kan;» Matigi Ala ko ten. 
﻿Ezayi.
66.
Matigi Ala ko: «Sankolo ye ne ta masasiginan ye, dugukolo ye ne senblayɔrɔ ye; aw bɛ se ka bon juman le lɔ ne ye tuun? Ne ta laganfiyayɔrɔ bɛ se ka sɔrɔ yɔrɔ juman tuun? 
Ne yɛrɛ boro le ka o fɛnw bɛɛ kɛ, ne le baraka ra, fɛnw bɛɛ danna; Matigi Ala ko ten. Ɲanibagatɔ jusu kasinin, ne ta kuma ɲasiran bɛ min na, ne bɛ o le jate. 
«Aw ra, min bɛ misi kɛ saraka ye, o tigi kelen le fana bɛ mɔgɔ faga. Min bɛ saga kɛ saraka ye, o tigi kelen le fana bɛ wuru kun ci. Min bɛ siman saraka* bɔ, o tigi kelen le fana bɛ lɛ kɛ saraka ye. Min bɛ wusunan saraka* bɔ, o tigi kelen le fana bɛ jow sɔn. Nin mɔgɔw bɛɛ tugura o yɛrɛ ta sira le nɔ fɛ; o ta kɛwale haramuninw le ka di o ye. 
O kosɔn ne fana bɛna sɛgɛ caman la o kan; o bɛ siran ko min ɲa cɔ, ne bɛna o le kɛ o ra. Sabu ne ka o wele, nka mɔgɔ si ma ne jaabi, ne kumana, nka o ma ne lamɛn. O ka kojugu kɛ ne ɲa kɔrɔ; ko minw man di ne ye, o ka o le kɛ.» 
Aw ye Matigi Ala ta kuma lamɛn, a ta kuma ɲasiran bɛ aw minw na. Aw yɛrɛ balema minw bɛ aw kɔninya, minw banna aw ra ne tɔgɔ kosɔn, olugu b’a fɔ aw ma ko: «Matigi Ala ye a ta nɔɔrɔ yira, janko an ye aw ɲagaritɔ ye!» Nka olugu yɛrɛ le bɛna maroya. 
Wɔyɔkanba dɔ bɛ bɔra dugu kɔnɔ, mankan dɔ bɛ bɔra Alabatoso kɔnɔ; Matigi Ala kan lo, a bɛ a juguw ta kojuguw sara le dira o ma. 
E, sani muso kɔnɔ ye a dimi, a jigira! Sani dimi ye damina, a ka dencɛ woro! 
Jɔn le ka nin kuma ɲɔgɔn mɛn ka ye? Jɔn le derira ka nin ko ɲɔgɔn ye? Yala jamana kuturu bɛ se ka woro tere kelen kɔnɔ wa? Siya kuturu bɛ se ka woro yɔrɔnin kelen na wa? Siyɔn dugu ta dimi kɔni daminana yɔrɔ min na dɔrɔn, a k’a ta denw woro. 
«Ne min bɛ den se a worowagati ma, yala ne le bɛna a bari ko a kana woro wa? Matigi Ala ko ten. Ne min sababu ra den bɛ woro, yala ne bɛna woro bari wa? Aw ta Ala ko ten.» 
Aw ye ninsɔndiya ni Zeruzalɛmu ye, ka ɲagari a kosɔn, aw minw bɛɛ b’a kanu! Aw ye ninsɔndiya ka ɲagari, aw minw bɛɛ tun bɛ kasira Zeruzalɛmu kosɔn! 
Sabu a bɛna sin di aw ma fɔ ka aw wasa, a ta jususaarosin; aw bɛna o min kosɛbɛ fɔ k’a diyabɔ, o sinji barakaman. 
Sabu Matigi Ala ko: «Ne bɛna hɛra jigi o kan i ko baji, ka siyaw ta naforow di o ma caman, i ko kɔ fanin ji ra. Ni o kɛra, o bɛna aw ta, ka sin di aw ma, ka aw sigi o sen kan ka aw mɔmɔ. 
Den bamuso bɛ den jusu saaro cogo min na, ne fana bɛna aw jusu saaro ten le; ne bɛna aw jusu saaro Zeruzalɛmu dugu kɔnɔ. 
Ni aw nana o ye tuma min na, aw jusu bɛna diya; aw farikolo bɛna kɛnɛya i ko binkɛnɛ. Matigi Ala bɛna a ta sebagaya yira a ta jɔnw na, nka a bɛna a ta fariya le yira a juguw ra.» 
Matigi Ala natɔ flɛ tasuma cɛ ma, a ta sowotorow ka teri i ko folonkonto; a bɛna a juguw sara ni a ta dimi farimanba ye, ka o ta kojuguw hakɛ bɔ o ra ni tasumamana ye. 
Matigi Ala bɛ a ta kiti ben mɔgɔw kan ni tasuma le ye, a bɛ adamadenw bɛɛ ta kiti tigɛ ni a ta kɛrɛkɛmuru le ye; Matigi Ala bɛna mɔgɔ minw faga, o bɛna caya dɛ! 
O mɔgɔ minw b’a fɔ ko o bɛ o yɛrɛ saninya, ka o yɛrɛ labɛn, ka taga don yirituw kɔnɔ ka sɔnni kɛ. O bɛ tugutugu ɲɔgɔn kɔ, ka mɔgɔ kelen to o cɛ ma. O bɛ lɛsogo domu, ani fɛn haramuninw, ani ɲinanw; o mɔgɔw bɛɛ bɛna halaki. Matigi Ala ko ten. 
Matigi Ala ko: «Ne ka o ta kɛwalew, ani o ta miiriyaw lɔn. Ne bɛna siyaw bɛɛ lajɛn, ani kanw bɛɛ ta mɔgɔw. O bɛɛ bɛna na, ka na ne ta nɔɔrɔ ye. 
Ne bɛna tagamasiyɛn dɔ yira o ra. O ta mɔgɔ minw bɛna kisi ne ta kiti tɔɔrɔ ma, ne bɛna olugu dɔw ci ka taga Tarisisi, ani Puli ni Ludi, yɔrɔ min mɔgɔw bɛ se kalanbon na kosɛbɛ; ne bɛna dɔw ci fana ka taga Tubali, ani Yavan, ani ka taga fɔ yɔrɔjan, kɔgɔji kɔfɛjamanaw ra, o mɔgɔ minw ma ne ko mɛn ka ye, o fana ma deri ka ne ta nɔɔrɔ ye. O bɛna taga ne ta bonya ko lakari o siyaw ye. 
O bɛna aw balemaw bɛɛ mina ka bɔ siyaw bɛɛ cɛ ra, ka na ni o ye Matigi Ala fɛ, i ko saraka. O bɛna dɔw sigi sow kan, ka dɔw ta ni sowotorow ye, ka dɔw ta jɔw kɔnɔ, ka dɔw layɛlɛn sofaliw, ani ɲɔgɔmɛw kan, ka na ni o ye ne ta kuru saninman kan Zeruzalɛmu; a bɛna kɛ i n’a fɔ Izirayɛlimɔgɔw tun bɛ deri ka na ni siman sarakaw* ye Matigi Ala ta batoso kɔnɔ minan saninman kɔnɔ cogo min na. Matigi Ala ko ten. 
Ne bɛna o mɔgɔ dɔw ta fana, ka olugu kɛ sarakalasebagaw ye, ani Levi* ta mɔgɔw. Matigi Ala ko ten.» 
«Ayiwa, ne bɛna sankolokura ni dugukolokura min dan, olugu bɛna to ne ɲa kɔrɔ cogo min na, aw ta durujaw, ani aw tɔgɔ fana bɛna to ne ɲa kɔrɔ o cogo le ra. Matigi Ala ko ten. 
«Karokura o karokura, Nɛnɛkirilon* o Nɛnɛkirilon, adamaden bɛɛ bɛna na a kinbiri gban ne ɲa kɔrɔ. 
Mɔgɔw bɔtɔ dugu kɔnɔ, o bɛna suw ye, mɔgɔ minw tun murutira ne ma, olugu suw. Tumu minw bɛna o suw domu, o tumuw tɛna faga ka ye; tasuma min bɛna o jɛni, o tasuma tɛna faga ka ye. Mɔgɔw bɛɛ bɛna ɲigi o ra.»
﻿Yeremi ta kitabu.
1.
Nin ye Hilikiya dencɛ Yeremi ta kumaw ye, Hilikiya min tun ye Anatɔti dugu sarakalasebaga dɔ ye, Boniyaminu ta mara ra. 
Matigi Ala k’a ta kuma lase Yeremi ma; o kɛra Zuda masacɛ minw ta tere ra, o tun ye Amɔn dencɛ Yoziyasi ye, ale ta masaya san tan ni sabanan na, 
ka taga se Yoziyasi dencɛ Yehoyakimu ta wagati ma, ani ka taga a se fɔ Yoziyasi dencɛ Sedesiyasi ta masaya san tan ni kelennan laban na, ani ka taga a bla fɔ Zeruzalɛmukaw minawagati ra ka taga Babilɔni; o kɛra san karo loorunan na. 
Ayiwa, Matigi Ala k’a ta kuma lase ne ma, ko: 
«Sani ne ye i dan i bamuso kɔnɔ, ne tun ka i ɲanawoloma; sani i ye bɔ i bamuso kɔnɔ, ne tun ka i saninya ka i kɛ ne ta ye, ka i kɛ ne ta cira ye siyaw cɛ ra.» 
Ne k’a jaabi, ko: «E, Dunuɲatigi Ala, ne kɔni tɛ se kuma ra, sabu ne ye denmisɛn le ye.» 
Matigi Ala k’a fɔ ne ye ko: «I kana a fɔ ko i ye denmisɛn ye, sabu ne bɛna i ci mɔgɔ min o min fɛ, i bɛna taga olugu bɛɛ fɛ; ne bɛna fɛn o fɛn fɔ i ye, i bɛna taga o bɛɛ fɔ o ye. 
I kana siran o ɲa, sabu ne bɛna kɛ ni i ye, ne bɛna i tanga. Matigi Ala ko ten.» 
O kɔ, Matigi Ala k’a boro maga ne da ra, k’a fɔ ne ye ko: «A flɛ, ne ka ne ta kuma don i da ra. 
A flɛ, bi ne bɛ i sigi siyaw, ani jamanaw kunna, janko i ye o bɔn ani ka o laben, ka o halaki ani ka o cici, ka o lɔ ani ka o turu.» 
Matigi Ala k’a ta kuma lase ne ma, ko: «Yeremi, i ɲa bɛ mun le ra?» Ne ko: «Amandesun min bɛ kɔn ka fiyeren joona, ne ɲa bɛ o yiriboro dɔ le ra.» 
Matigi Ala ko: «I k’a ye ka ɲa, sabu ne fana bɛna kɔn ka ne ta kuma fɔninw dafa joona.» 
Matigi Ala k’a ta kuma lase ne ma a siɲaga flanan na, ko: «I ɲa bɛ mun le ra?» Ne ko: «Ne ɲa bɛ daga dɔ wuritɔ le ra tasuma kan fɔ sahiliyanfan na.» 
Matigi Ala ko ne ma ko: «Kojugu bɛna bɔ sahiliyanfan le ra ka na ben jamana mɔgɔw bɛɛ kan. 
Sabu, a flɛ, ne bɛna siyaw bɛɛ wele ka bɔ sahiliyanfan jamanaw ra, Matigi Ala ko ten. O bɛɛ bɛna na, ka na o ta masasiginanw sigisigi Zeruzalɛmu dugu dondaw ra, ka sigisigi ka dugu kogow lamini, ka sigisigi Zuda duguw bɛɛ dondaw ra. 
Ne bɛna ne ta kiti ben Zuda kan o ta kojuguw bɛɛ kosɔn, sabu o banna ne ra: O tagara saraka bɔ ala wɛrɛw ye; o yɛrɛ boro ka ala minw lalaga, o bɛ o le bato. 
«O ra, ele kɔni ye i yɛrɛ cɛsiri le; ne bɛna fɛn o fɛn yira i ra, i wuri i ye taga o bɛɛ lakari o ye. I ja kana tigɛ o ɲa, ni o tɛ, ne yɛrɛ bɛna jatigɛ wɛrɛ bla i ra. 
Ne le bɛ i sigi bi, ka i kɛ i ko dugu barakaman, ka i kɛ i ko samasen nɛgɛraman, ka i kɛ i ko siranɛgɛkogo, Zuda masacɛw kama, ani jamana ɲamɔgɔw kama, ani a sarakalasebagaw kama, ani a jamana mɔgɔw bɛɛ kama. 
O bɛna i kɛrɛ, nka o tɛna se i ra sabu ne bɛ ni i ye, ne bɛ i tanga. Matigi Ala ko ten.» 
﻿Yeremi.
2.
Matigi Ala k’a ta kuma lase ne ma, ko: 
«Taga pɛrɛn ka nin kuma fɔ Zeruzalɛmukaw toro kɔrɔ, ko Matigi Ala ko: ‹Aw denmisɛnman tun sirinin bɛ ne ra cogo min na, ne hakiri bɛ o ra, ani aw furuninkura tun bɛ ne fɛ cogo min na, wagati min aw tun tugura ne kɔ kongokolon kɔnɔ, o yɔrɔ lakolon na. 
O wagati ra Izirayɛli tun blara danna Matigi Ala ye, i ko siman kun fɔlɔ bɛ bla Ala ye cogo min na. Ni mɔgɔ o mɔgɔ k’a domu, o hakɛ bɛ ben o tigi kan; kojugu bɛ ben a kan. Matigi Ala ko ten.› » 
«Aw Yakuba ta mɔgɔw, aw Izirayɛli ta gbaw bɛɛ, aw ye Matigi Ala ta kuma lamɛn! 
Matigi Ala ko: O tuma aw bɛmaw ka mun kojugu le sɔrɔ ne ra, min k’a to o mabɔra ne ra, ka taga fɛngbansanw kɔ, fɔ ka na o yɛrɛ kɛ fɛngbansan ye fana? 
«O m’a ɲininkari kɛ, ko: ‹Matigi Ala bɛ min, ale min ka an labɔ Misiran jamana ra, ka bla an ɲa kongokolon kɔnɔ, o yɔrɔ lakolonw, ani o dingakolonyɔrɔw ra, o yɔrɔjalan na, yɔrɔ min bɛ i ko saya dibi, mɔgɔ tɛ tɛmɛ yɔrɔ min na, adamaden si tɛ sigi yɔrɔ min na?› 
Ne ka aw lana dugukolodiman le ra, janko aw ye o yɔrɔ simanw domu, k’a fɛnɲumanw sɔrɔ. Nka aw nana ka na ne ta jamana lanɔgɔ, ka ne ta yɔrɔ kɛ yɔrɔ haramunin ye. 
«Sarakalasebagaw ma ɲininkari kɛ ko: ‹Matigi Ala bɛ min?› Sariya karamɔgɔw ma ne jate; kuntigiw murutira ne ma. Ciraw kumana Baali* ta jow tɔgɔ le ra, fɛn minw tɛ se ka o nafa, o tagara o fɛnw le kɔ.» 
«O kosɔn ne bɛ aw jaraki tuun, Matigi Ala ko ten. Ne bɛ aw ta denw ta denw jaraki. 
Aw ye taga fɔ Kitimu, kɔgɔji kɔfɛjamanaw ra, ka taga flɛri kɛ yi! Aw ye mɔgɔ ci ka taga Kedari, ka taga a sɛgɛsɛgɛ kosɛbɛ, k’a flɛ ni nin ko ɲɔgɔn bɛ kɛra yi. 
Yala siya bɛ yi min bɛ sɔn k’a ta alaw falen ala wɛrɛw ra wa, hali ni o ta alaw tɛ ala ɲanamanw ye? Ne ta mɔgɔw kɔni ka o ta bonyatigi Ala falen fɛn dɔ ra, nafa tɛ fɛn min na. 
Sankolokɔnɔfɛnw, aw ye kabakoya nin ko kosɔn! Aw kunmasi ye cɛ, fɔ ka aw baraka ban! Matigi Ala ko ten. 
Ne ta mɔgɔw ka kojugu fla le kɛ; o banna ne ra, ne min ye bununji ɲanaman ye, ka taga jidinga dɔw sogi o yɛrɛ ma, dinga pɛrɛnpɛrɛnnin dɔw, ji tɛ se ka mara minw kɔnɔ.» 
«Yala Izirayɛli ye jɔn sannin le ye wa, walama jɔn min worora so kɔnɔ, o dɔ lo? Mun kosɔn o juguw ka o mina? 
Jarakanbelenw bɛ sɔngɔ o ra, ka kulebaw ci o ra. O ka o ta jamana cɛn, k’a kɛ yɔrɔ lakolon ye; o ta duguw jɛnina, mɔgɔ si tɛ yi tuun. 
«Hali Mɛnfisi ta mɔgɔw, ani Tapanɛsi ta mɔgɔw, olugu bɛɛ bɛna aw mina ka aw kun li. 
Yala o kow bɛɛ tɛ kɛra aw ra, sabu aw banna Matigi Ala, aw ta Ala le ra wa, wagati min a tun bɛ sira yirara aw ra? 
Ayiwa, sisan Misiran sira takun ye mun ye aw fɛ, ko a bɛ taga Nili ba ta ji min? Asiri sira takun ye mun ye aw fɛ ko aw bɛ taga Efirati ba ta ji min? 
Aw ta juguya sara bɛna di aw ma, aw ta lanabariya hakɛ bɛna bɔ aw ra. Aw y’a kɔrɔsi, k’a lɔn ko kojugu ni sɛgɛ bɛna se aw ma, sabu aw bɛ ban Matigi Ala, aw ta Ala ra, sabu ne ɲasiran si tɛ aw jusukun na tuun.» Matigi Fangatigi Ala ko ten. 
«Kabini wagatijan, aw kɛra i ko sɛnɛkɛmisi min ka yiri kari ka bɔ a kan na, ka a ta sirinanw foni. Aw ko: ‹Anw tɛna kɛ mɔgɔ ta jɔn ye tuun!› O kosɔn aw bɛ la i ko jatɔmusow, kongorijanw bɛɛ kunna, ani yiriba flaburumanw bɛɛ jukɔrɔ. 
K’a sɔrɔ ne tun ka aw turu i ko rɛzɛnsunɲuman, min ju tun bɔra rɛzɛnsun ɲanaman na. Aw nana kɛ cogo di ka cɛn, ka kɛ rɛzɛnsunjugu ye? 
Hali ni aw ka aw yɛrɛ ko ni safina ye, ka sɛgɛn caman kɛ aw yɛrɛ ra, aw ta terenbariya nɔ belen bɛna to aw ra ne ɲa kɔrɔ.» Dunuɲatigi Ala ko ten. 
«Aw bɛ se k’a fɔ cogo di ko aw ma aw yɛrɛ lanɔgɔ, ko aw ma jɛnɲɔgɔnya don ni Baali* ta josɔnbagaw ye? Aw sennɔw tɛ nin ye kuruw furancɛw ra wa? Aw ka min kɛ, aw ye lɔ o ra. Aw bɛ i ko ɲɔgɔmɛmuso min sen ka fiyɛn, min bɛ boribori fan bɛɛ ra; 
aw bɛ i ko kongofali musoman min derira kongokolon le ra. Nege kosɔn a bɛ falicɛw kasa ta fɔɲɔ fɛ; cɛko lɔgɔ min b’a ra, jɔn bɛ se k’a bari o ra? Minw b’a yɔrɔɲini, hali olugu tɛ o yɛrɛ sɛgɛ, sabu ni a wagati sera a fɛ, o b’a sɔrɔ. 
«Aw ye aw yɛrɛ kɔrɔsi, aw kana a to aw sennasanbaraw ye cɛn ka aw sennakolon to; jiminlɔgɔ kana na aw kan ja! Nka aw ko: ‹O si tɛ foyi ye! Anw bɛ batofɛn wɛrɛw le fɛ, an b’a fɛ ka don olugu ta jɛn le ra.› » 
«Ni son minana, a bɛ maroya cogo min na, Izirayɛlimɔgɔw fana bɛna maroya ten le, o ni o ta masacɛw, ani o ta kuntigiw, ani o ta sarakalasebagaw, ani o ta ciraw. 
Olugu minw b’a fɔ yiri ma ko: ‹Ele le ye an facɛ ye!› K’a fɔ kabakuru ma ko: ‹Ele le ka an woro!› O ka o kɔ le di ne ma, o ma o ɲa di ne ma; nka ni kojugu sera o ma lon min na, o b’a fɔ ne ma ko: ‹Na an kisi!› 
O tuma aw ka ala minw lalaga, olugu bɛ min le? Olugu ye wuri, ni a kɛra ko o bɛ se ka aw kisi kojugu wagati ra! Sabu aw ta duguw ka ca cogo min na, aw ta alaw fana ka ca ten le, aw Zuda mara mɔgɔw! 
«Mun na aw bɛ ne jarakira, k’a sɔrɔ aw bɛɛ lajɛnnin murutira ne ma? Matigi Ala ko ten. 
Ne ka aw denw bugɔ ka na dɛsɛ, o ma sɔn ne ta korori ma; aw yɛrɛ ta kɛrɛkɛmuruw ka aw ta ciraw faga, i ko jara cɛnrikɛtɔ. 
Aw bi mɔgɔw, aw ye Matigi Ala ta kuma jate: Yala ne kɛra Izirayɛlimɔgɔw fɛ kongokolon le ye wa, walama dibi bɛ jamana min kɔnɔ? Mun kosɔn ne ta mɔgɔw b’a fɔ ko: ‹An bɛ an yɛrɛ ma, an tɛna sekɔ i fɛ tuun›? 
Yala sunguru bɛ se ka ɲina a ta masirifɛnw kɔ wa? Kɔɲɔmuso bɛ se ka ɲina a ta kɔɲɔfaniw kɔ wa? Ayiwa, ne ta mɔgɔw kɔni ɲinana ne kɔ, kabini wagatijan. 
E, aw kɔni bɛ aw yɛrɛ lalaga kosɛbɛ ka aw ta kanuɲɔgɔnw yɔrɔɲini! Aw bɛ se ka hali musow bɛɛ ra jogojugu karan. 
«Aw bagara fagantan minw ma ka o faga gbansan, olugu jori nɔ bɛ aw ta deregew senkɔrɔyɔrɔw bɛɛ ra; k’a sɔrɔ aw ma o mina sonyari ra. 
O bɛɛ n’a ta, aw belen ko: ‹Anw ma jaraki! Ala bɛna a ta dimi mabɔ ne ra.› A flɛ, ne bɛna aw wele kiti ra, sabu aw ko, ko aw ma jurumun kɛ. 
Mun na aw bɛ boribori fan bɛɛ ra, ka to ka aw ta siraw yɛlɛmayɛlɛma? Aw bɛna taga maroya Misiran, i ko aw maroyara Asiri cogo min na. 
Aw bɛna bɔ o yɔrɔ ra fana ka aw boro lanin to aw kun na, sabu aw ka aw jigi la minw kan, Matigi Ala banna olugu ra; aw ta kow si tɛna ɲa fana.» 
﻿Yeremi.
3.
Matigi Ala ko: «Ni cɛ dɔ k’a ta muso bla, ni o muso tagara to ni cɛ wɛrɛ ye, yala cɛkɔrɔ bɛ sɔn ka o muso ta tuun wa? Ni o kɛra, yala o ko tɛna jamana bɛɛ lajɛnnin lanɔgɔ wa? Aw bɔra ka taga jatɔya kɛ ni cɛ caman ye, mun kosɔn aw ko, ko aw bɛ na ne fɛ tuun! Matigi Ala ko ten. 
Aw ye aw ɲa kɔrɔta ka flɛri kɛ kongoriw kunna! Yɔrɔ juman le bɛ yi ni aw ma la ka jatɔya kɛ yɔrɔ min na? Aw bɛ sigi siradaw ra ka aw ɲamɔgɔcɛw kɔnɔ, i ko benkannikɛbaga minw bɛ kongokolon kɔnɔ. Aw ka jamana lanɔgɔ ni aw ta jatɔya ni aw ta kojugu ye. 
O le kosɔn, sanji lɔra, sanji labanw ma na. Nka aw ka aw kun gbɛlɛya i ko jatɔmuso; aw ma sɔn ka lɔ a ra ko aw maroyara. 
«Sisan aw bɛ kule ka ne wele ko: ‹An Fa! Ele le ye an jɛnɲɔgɔn ye kabini an denmisɛnman! 
Yala Ala diminin bɛna to an kɔrɔ tuma bɛɛ wa? Yala a jusu bɔnin bɛna to wagati bɛɛ wa?› Aw bɛ kuma tan le, nka aw belen bɛ kojugu kɛra ni aw baraka bɛɛ ye.» 
Ayiwa, masacɛ Yoziyasi ta wagati ra, Matigi Ala k’a fɔ ne ye ko: «Izirayɛli siya lanabari ka min kɛ, i ka o ye kɛ? O tagara kurujanw bɛɛ kunna, ani yiriba flaburumanw bɛɛ jukɔrɔ, ka taga jatɔya kɛ. 
«Ne tun b’a miiri ko ni o nana nin kow bɛɛ kɛ ka ban tuma min na, ko o bɛna sekɔ ka na ne fɛ; nka o ma sekɔ. Izirayɛli balemamuso Zuda janfakɛbaga fana kɛra a seere ye. 
Ne ka Izirayɛli siya lanabari ta furu sa a ta jɛnɛyaw bɛɛ kosɔn, k’a ta furusasɛbɛ di a ma; nka ne k’a ye ko o si ma siranya bla a balemamuso Zuda, siya janfakɛbaga ra. Ale fana bɔra ka taga jatɔya kɛ. 
Izirayɛli ka jamana lanɔgɔ ni a ta jatɔyajugu ye; a ka jɛnɛya kɛ ni kabakuruw, ani yiriw ye. 
«Nka o bɛɛ n’a ta, a balemamuso Zuda, siya janfakɛbaga ma sekɔ ka na ne fɛ ni a jusukun bɛɛ ye. A ka min kɛ, o tun ye flankafuya le ye; Matigi Ala ko ten.» 
Matigi Ala k’a fɔ ne ye tuun ko: «Izirayɛli siya lanabari belen terennin lo tuun ka tɛmɛ Zuda siya janfakɛbaga kan. 
Taga pɛrɛn ka nin kuma fɔ sahiliyanfan na, ko: ‹Aw ye sekɔ ka na, aw Izirayɛli, siya lanabari!› Matigi Ala ko ten. ‹Ne tɛna aw flɛ ni juguya ɲa ye tuun; sabu ne ka ɲi. Matigi Ala ko ten. Ne diminin tɛ to wagati bɛɛ. 
Aw ye lɔ aw ta terenbariya ra dɔrɔn, k’a lɔn ko aw murutira Matigi Ala, aw ta Ala le ma. Aw tagara aw yɛrɛ di ala wɛrɛw ma yɔrɔ caman na, yiriba flaburumanw bɛɛ jukɔrɔ; aw ma sɔn ka ne kan lamɛn. Matigi Ala ko ten.› » 
«Aw ye sekɔ ka na, aw den murutininw! Matigi Ala ko ten. Sabu ne le ye aw matigicɛ ye. Ne bɛna aw ta ka bɔ duguw ra, kelen kelen, ka aw ta ka bɔ gbaw ra, fla fla, ka sekɔ ni aw ye Siyɔn. 
«Ne bɛna kuntigi dɔw sigi aw kunna ka kaɲa ni ne yɛrɛ sago ye; olugu bɛna aw kɔrɔsi ni lɔnniya ni hakiri ye. 
Ni aw nana caya jamana kɔnɔ ka den caman sɔrɔ tuma min na, o wagati ra kɔni, mɔgɔ tɛna Matigi Ala ta jɛnɲɔgɔnya kɛsu* ko fɔ tuun; Matigi Ala ko ten. Mɔgɔ yɛrɛ tɛna miiri a ra, mɔgɔ hakiri tɛna to a ra, mɔgɔ tɛna a lɔn ni a bɛ yi walama ni a tɛ yi, a ɲɔgɔn fana tɛna lalaga tuun. 
O wagati ra, o bɛna Zeruzalɛmu wele ko Matigi Ala ta masasiginan. Siyaw bɛɛ bɛna taga lajɛn o yɔrɔ le ra, Matigi Ala tɔgɔ ra, Zeruzalɛmu. O tɛna to ka tagama ka kaɲa ni o yɛrɛ jusukun ta miirijuguw ye tuun. 
«O wagati ra, Zuda mara ta mɔgɔw bɛna fara Izirayɛli ta mɔgɔw kan. O bɛɛ bɛna sekɔ ɲɔgɔn fɛ ka na ka bɔ sahiliyanfan jamana ra, ka na sigi o ta jamana ra, ne tun ka jamana min di o bɛmaw k’a kɛ o ta ye.» 
«Ne tun b’a fɔra ko: Ne tun b’a fɛ ka aw mina i ko ne ta denw! Ne tun b’a fɛ ka jamana diman le di aw ma; fɛnɲuman min ɲɔgɔn tɛ siya tɔw si fɛ, ne tun b’a fɛ ka o di aw ma. Ne tun b’a fɔra fana ko aw bɛna ne wele ko aw fa, ko aw tɛna bɔ ne kɔ tuun ka ye. 
Nka, muso b’a cɛ janfa cogo min na, Izirayɛli ta mɔgɔw ka ne janfa o cogo le ra; Matigi Ala ko ten. 
«Kan dɔ bɛ bɔra kongoriw kunna; Izirayɛli ta denw kasikanw, ani o ta makarikanw lo, sabu o ka o kɛwalew cɛjuguya; o ɲinana Matigi Ala, o ta Ala kɔ. 
Aw ye sekɔ ka na, den murutininw! Ne bɛna aw kɛnɛya ka bɔ aw ta lanabariya ra.» Mɔgɔw ko: «An flɛ nin ye, an bɛ nana i fɛ, sabu ele le ye Matigi Ala, an ta Ala ye. 
Can lo, fɛn o fɛn bɛ bɔ kongoriw kan, o bɛɛ ye faninya le ye; mankankolon dɔrɔn le bɛ kuruw kan. Izirayɛli ta kisiri bɛ bɔ Matigi Ala, an ta Ala dɔrɔn le ra. 
«Kabini an denmisɛnman, maroyafɛnw ta batori ka an bɛmaw ta baara tɔnɔ bɛɛ domu; o ta bɛgan fitiniw, ani a belebelew, ani o dencɛw, ani o denmusow. 
Maroya le kɛra an ta lanan ye, ka dɔgɔyari kɛ an ta birifani ye; sabu an ka jurumun kɛ ka Matigi Ala, an ta Ala hakɛ ta, anw ni an bɛmaw. K’a ta an denmisɛnman, fɔ bi; an ma sɔn ka Matigi Ala, an ta Ala lamɛn.» 
﻿Yeremi.
4.
«E, Izirayɛli, ni aw ka sekɔ ka na, Matigi Ala ko ten, ni aw ka sekɔ ka na ne fɛ, ni aw ka aw ta fɛn haramuninw bɛɛ bɔ ne ɲa kɔrɔ, ni aw ma to ka yaala ka taga fan bɛɛ ra tuun, 
ni aw ka kari k’a fɔ ko: ‹Matigi Ala ɲanaman lo,› ka o fɔ ni kankelentigiya ye, ani mɔgɔsɔbɛya, ani terenninya, o tuma siya tɔw bɛna baraka sɔrɔ Matigi Ala fɛ, ka o ta bonya sababu kɛ ale Ala ye. 
«Matigi Ala bɛ nin fɔ Zuda mara mɔgɔw ye, ani Zeruzalɛmu dugumɔgɔw, ko: ‹Aw ye forokuraw labɛn aw yɛrɛ ye; aw kana siman dan ŋaniw cɛ ra tuun. 
Aw ye aw yɛrɛ kɛnɛsigi Matigi Ala ye; aw ye aw jusukun kɛnɛsigi, Zuda mara mɔgɔw, ani Zeruzalɛmu dugumɔgɔw, janko ne ta jusugban kana na wuri i ko tasuma, ka mana fɔ mɔgɔ kana se k’a faga, aw ta kɛwalejuguw kosɔn.› » 
«Nin fɔ Zuda mara mɔgɔw ye, a to Zeruzalɛmukaw y’a mɛn. O y’a fɔ ko: ‹Aw ye buru fiyɛ jamana fan bɛɛ ra!› Aw ye pɛrɛn kosɛbɛ k’a fɔ mɔgɔw ye ko: ‹Aw ye lajɛn, an ye bori ka taga dogo dugu barakamanw kɔnɔ!› 
Aw ye tagamasiyɛn dɔ kɔrɔta ka Siyɔn dugu fan yira! Aw ye bori, aw kana lɔ! Sabu ne bɛna kojugu dɔ lana ka bɔ sahiliyanfan fɛ; o bɛna kɛ cɛnriba le ye. 
«Jara panna ka bɔ a dogoyɔrɔ ra; siyaw halakibaga bɛ nana yi. A bɔra a ta so, ka na aw ta jamana cɛn k’a kɛ yɔrɔ lakolon ye; aw ta duguw bɛna halaki, mɔgɔ tɛna sɔrɔ o duguw kɔnɔ tuun. 
O kosɔn aw ye bɔrɔfaniw don aw yɛrɛ ra; aw ye sukasi kɛ, ka maɲumankokanw fɔ, sabu Matigi Ala ta dimiba tɛna mabɔ anw na. 
«O lon na, kɔni, Matigi Ala ko ten, masaw, ani kuntigiw bɛɛ baraka bɛna ban. Sarakalasebagaw jigi bɛna tigɛ, ciraw bɛna kɔnɔnɔfiri.» 
Ayiwa, ne ko: «E, Dunuɲatigi Ala, o tuma i ka nin mɔgɔw, ani Zeruzalɛmukaw janfa le, k’a fɔ o ye ko: ‹Aw bɛna to hɛra ra!› K’a sɔrɔ kɛrɛkɛmuru lara o kan na.» 
O wagati ra, o bɛna a fɔ nin mɔgɔw, ani Zeruzalɛmukaw ye ko: «Fɔɲɔ gbanninman dɔ bɛ fiyɛra ka bɔ kongokolon kuruw kunna. A bɛ nana ne ta mɔgɔw fan le fɛ; simangbasi fɔɲɔ tɛ, simanfiyɛ fɔɲɔ tɛ. 
Fɔɲɔba dɔ lo, min bɛ bɔra yi, ka na ne sago kɛ. Sisan ne bɛna o ta kiti tigɛ.» 
Mɔgɔw b’a fɔ ko: «A flɛ, o bɛ yɛlɛnna ka na i ko sankabaw. O ta sowotorow bɛ i ko folonkonto; o ta sow ka teli ka tɛmɛ hali bɔnw kan. Bɔnɔ ka an sɔrɔ, sabu an ta cɛnna pewu! 
«Zeruzalɛmukaw, aw ye aw jusukun ko ka kojugu bɔ a ra, janko aw ye kisi. Aw bɛna ŋaninyajuguw bɔ aw jusukun na wagati juman le sa? 
Kumakan dɔ bɛ bɔra Dan mara ra; o bɛ kojugu nako fɔra Efirayimu kuruw kan. 
Aw ye nin fɔ siyaw ye, aw y’a lase Zeruzalɛmukaw ma, ko jamana minabaga dɔw bɛ nana ka bɔ jamanajan dɔ ra yi; o bɛ kule cira ka na Zuda duguw kama. 
O bɛna Zeruzalɛmu lamini i ko forokɔrɔsibagaw, sabu o murutira ne ma. Matigi Ala ko ten. 
Aw ta sirajuguw, ani aw ta kɛwalejuguw, o le ka nin lase aw ma. Aw ta kojugu tɔnɔ le kunayara aw da ra tan; a bɛ aw sɔgɔ fɔ aw jusukun na.» 
E, ne jusukun! Ne jusukun! Ne jusukun bɛɛ tɔɔrɔnin lo kosɛbɛ. Ne sɔnkun bɛ to ka yɛrɛyɛrɛ; ne tɛ se ka je, sabu ne bɛ burufiyɛkan mɛnna, ani kɛrɛkɛdenw ta kulecikanw. 
Cɛnri ni cɛnri, o dɔrɔn le bɛ fɔra; jamana bɛɛ halakira. Ne ta fanibonw bɛɛ bɛ barara ka waraga, ne siyɔrɔw bɛɛ bɛ cɛnna yɔrɔnin kelen na. 
Nin kɛrɛ tagamasiyɛnw bɛna bɔ ne ɲa kɔrɔ tuma juman le sa? Burufiyɛkan bɛna ban tuma juman le sa? 
«Can lo, ne ta mɔgɔw ye nalomanw le ye, o ma ne lɔn. Den hakirintanw lo, o tɛ ko faamu. Kojugukɛ hakiri kɔni bɛ o fɛ; nka min ye koɲuman ye, o ma o lɔn.» 
Ne ka dugukolo flɛ, k’a ye ko a lakolonba lo! Ne ka sankolo flɛ, k’a ye ko yeelen tɛ yi tuun! 
Ne ka kuruw flɛ, k’a ye ko o bɛ yɛrɛyɛrɛra! Kongoriw bɛɛ bɛ fifafifara! 
Ne ka flɛri kɛ, k’a ye ko adamaden si tɛ yi tuun! Sanfɛkɔnɔw bɛɛ borira! 
Ne ka flɛri kɛ, k’a ye ko jamana sɛnɛkɛyɔrɔɲumanw kɛra kongokolonw ye! Duguw bɛɛ kɛra tomow ye Matigi Ala ɲa kɔrɔ, a ta dimiba kosɔn. 
Sabu, Matigi Ala ko: «Jamana bɛɛ lajɛnnin bɛna kɛ yɔrɔ lakolon ye, nka ne tɛna a bɛɛ lajɛnnin halaki. 
O le kosɔn, jamana bɛna sukasi kɛ, san fɛ, sankolo bɛna fin. Ne tun k’a fɔ, ne k’a latigɛ. Ne tɛna nimisa a kɛri ra, ne fana tɛna ne ta miiriya yɛlɛma.» 
Sotigiw, ani kalanbonbagaw mankan kosɔn, dugu bɛɛ borira. O bɛ dogo tuw kɔnɔ, o bɛ yɛlɛn faraw kunna. Dugu bɛɛ lakolon tora, mɔgɔ si tɛ dugu kɔnɔ tuun. 
Ele dugu halakinin, ele bɛ mun le kɛra tan? Mun kosɔn i bɛ fani wulenman sɔngɔgbɛlɛnw don, ka masirifɛnw don i yɛrɛ ra, ka kale la i ɲa ra? I bɛ i yɛrɛ cɛɲana gbansan le. I kanubagaw banna i ra; o bɛ i fagayɔrɔ le ɲinina. 
Sabu ne bɛ kulekan dɔ mɛnna i ko muso jigibagatɔ kulekan, i ko muso min deguninba kuletɔ bɛ a ta den fɔlɔ worora. Siyɔn dugu kulekan lo; a bɛ ŋuna, k’a boro sama, k’a fɔ ko: «E, bɔnɔ ka ne sɔrɔ, tɔ si tɛ ne ra tuun mɔgɔfagabagaw ɲa kɔrɔ.» 
﻿Yeremi.
5.
«Aw ye Zeruzalɛmu dugu siraw yaala, aw ye flɛri kɛ, ka ɲininkari kɛ; aw ye kɛnɛgbɛyɔrɔw flɛ, k’a lɔn ni mɔgɔ bɛ yi, hali mɔgɔ kelen, min bɛ can sira tagamana, min bɛ kankelentigiya fɛ. Ni o mɔgɔ bɛ yi, o tuma ne bɛ yafa Zeruzalɛmukaw ma. 
Hali ni o b’a fɔ ko: ‹An bɛ kari Matigi Ala ɲanaman tɔgɔ ra!› O bɛ kari faninya le kan.» 
E, Matigi Ala, yala ele ɲa tɛ can le yɔrɔɲinina wa? I ka o bugɔ, nka a ma o dimi. I ka o baraka bɛɛ ban pewu, nka o ma sɔn korori ma. O ka o ɲa gbɛlɛya ka tɛmɛ hali kabakuru kan; o ma sɔn ka sekɔ ka na i fɛ. 
«Ne tun b’a fɔra ne yɛrɛ kɔnɔ ko: ‹Nin mɔgɔw ye dɛsɛbagatɔw le ye; hakiri tɛ o fɛ; sabu o tɛ Matigi Ala ta siraw lɔn, o tɛ o ta Ala ta kolatigɛninw lɔn. 
O ra ne bɛna taga o ta ɲamɔgɔw fɛ ka taga kuma olugu fɛ; sigiya t’a ra, olugu kɔni ka Matigi Ala ta siraw lɔn, o ka o ta Ala ta kolatigɛninw lɔn.› Nka olugu bɛɛ murutira fana i ko sɛnɛkɛmisi min ka yiri kari ka bɔ o kan na, ka juruw foni ka bɔ o yɛrɛ ra. 
O kosɔn jara bɛna bɔ tu kɔnɔ ka na ben o kan, wara bɛna bɔ kongokolon kɔnɔ ka na o halaki, waraninkalaw bɛna dogo ka la o ta duguw kɔ fɛ ka o kɔnɔ; ni min o min ka bɔ, a bɛ o tigi tigɛtigɛ, sabu o ta terenbariyakow ka ca, o ta lanabariya bonyara.» 
«Ayiwa, ne bɛ se ka yafa aw ma nin na cogo di? Aw ta mɔgɔw banna ne ra; fɛn minw tɛ Ala ye, o bɛ kari ni olugu tɔgɔ le ye. Ne tun ka o wasa fɛn bɛɛ ra, nka o belen bɛ jɛnɛya kɛra; o camanba bɛ taga, ka taga jatɔmusow ta bonw fa. 
O bɛ i ko socɛ faninw, socɛ kɔgɔninw; o bɛɛ bɛ kule o mɔgɔɲɔgɔnw ta musow le nɔ fɛ. 
Yala ne man kan ka nin kow juru sara o ra wa? Matigi Ala ko ten. Yala ne man kan ka ne yɛrɛ dimibɔ nin siya ɲɔgɔn na wa? 
«Aw ye don o ta rɛzɛnforo kɔnɔ k’a cɛn, nka aw kana a bɛɛ halaki. Aw y’a yiriborow karikari, sabu o ma kɛ ne ta ye. 
Izirayɛli ta mɔgɔw, ani Zuda ta mɔgɔw ka ne janfa yɛrɛ le; Matigi Ala ko ten.» 
«O ka faninya le fɔ Matigi Ala ta ko ra! O k’a fɔ ko: ‹A tɛna foyi kɛ an na! Kojugu si tɛna an sɔrɔ! An tɛna kɛrɛkɛmuru ye an ɲa ra, walama kɔngɔ.› 
Ciraw kɔni, olugu tɛ foyi ye tuun, ni fɔɲɔ tɛ; kuma tɛ o fɛ tuun. O ka kojugu minw fɔ, o kojuguw ye ben o yɛrɛ kan. 
«O kosɔn Matigi Ala, Fangatigi Ala ko: ‹I n’a fɔ aw ka nin kumaw le fɔ, a flɛ, ne bɛna ne ta kuma kɛ tasuma le ye ele Yeremi da ra, ka nin mɔgɔw kɛ yiri ye, o tasuma bɛna min jɛni. 
A flɛ, aw Izirayɛlimɔgɔw, ne bɛna siya dɔ lana aw kama ka bɔ fɔ yɔrɔjan; Matigi Ala ko ten. Siyakɔrɔba lo, siya min baraka tɛ ban, aw tɛ siya min ta kan mɛn, aw tɛ min ta kumaw faamu. 
O ta biɲɛforogo bɛ i ko kaburu dayɛlɛnin; o bɛɛ ye kɛrɛkɛcɛfariw le ye. 
O bɛna aw ta siman tigɛninw, ani aw ta domuniw bɛɛ domu, ka aw dencɛw, ani aw denmusow domu, ka aw ta bɛgan misɛnw, ani a belebelew bɛɛ domu, ka aw ta rɛzɛnmɔw, ani aw ta toromɔw domu; aw jigi tun bɛ aw ta dugu barakaman minw kan, o bɛna o bɛɛ halaki ni kɛrɛkɛmuru ye.› 
«Nka, hali o wagati ra, ne belen tɛna aw bɛɛ halaki pewu. Matigi Ala ko ten. 
Ayiwa, ni o k’a fɔ ko: ‹Mun kosɔn Matigi Ala bɛ nin ko kɛra an na?› Ele ye o jaabi ko ne ko: ‹I n’a fɔ aw banna ne ra, ka baara kɛ ala wɛrɛw ye aw ta jamana kɔnɔ, o ra, aw bɛna taga baara kɛ siya wɛrɛw ye jamana wɛrɛ ra, min tɛ aw ta jamana ye.› » 
«Nin fɔ Yakuba ta mɔgɔw ye, k’a to Zuda mɔgɔw y’a mɛn: 
‹Aw ye nin lamɛn, aw siya hakirintan kolɔnbari! Ɲadenw bɛ aw fɛ, nka o tɛ yeri kɛ, torow bɛ aw fɛ, nka o tɛ mɛnni kɛ! 
Aw tɛ siran ne ɲa wa? Matigi Ala ko ten. Aw tɛ yɛrɛyɛrɛ ne ɲa kɔrɔ wa? Ne le ka kɛnkɛn kɛ kɔgɔji dan ye; ka o kɛ kogo wuribari ye, a tɛ se ka tɛmɛ min kunna. A jikuruw bɛ wuri, nka se tɛ o ye; o bɛ mankan ci, nka o tɛ se ka tɛmɛ o dan kan. 
« ‹Nka nin mɔgɔw ye mɔgɔ jusukungbɛlɛnw, ani mɔgɔ murutininw le ye; o ka ne ta sira bla ka taga o kun fɛ. 
Hali o t’a fɔ o yɛrɛ kɔnɔ ko: An ye siran Matigi Ala ɲa, an ta Ala, ale min bɛ sanji di an ma a wagati ra, ka sanji fɔlɔ, ani sanji laban di, ka lɔgɔkun dɔw bla an ye san o san ka o kɛ simantigɛwagati ye.› 
«Aw ta terenbariya le ka nin kow bɛɛ ɲagami; aw ta jurumunw le ka nin fɛnɲumanw mabɔ aw ra. 
«Sabu mɔgɔjuguw bɛ sɔrɔ ne ta mɔgɔw cɛ ra. O bɛ dogo ka mɔgɔw kɔnɔ i ko mɔgɔ min bɛ kɔnɔw dɛndɛnna; o bɛ janw la mɔgɔw ɲa ka o mina. 
Kɔnɔminabaga ta sansara bɛ fa kɔnɔw ra cogo min na, fɛn minw sɔrɔra nanbara ra, o ta so fara o ra ten le. O ka o ta baraka ni o ta naforo sɔrɔ o cogo le ra. 
O bonyara ka tɔrɔ fɔ ka manamana; dan tɛ o ta kojugukɛ ra. O tɛ kiti tigɛ can kan, ka feritaw ta jo di o ma, nka o yɛrɛ ta kow dɔrɔn le bɛ ɲa; o tɛ sɔn ka jo di fagantan ma fana. 
Yala ne man kan ka nin kow juru sara o ra wa? Matigi Ala ko ten. Yala ne man kan ka ne yɛrɛ dimibɔ nin siya ɲɔgɔn na wa? 
«Kojuguba ni siranyakoba dɔ kɛra jamana kɔnɔ. 
Ciraw bɛ faninyakumaw le fɔra, sarakalasebagaw fana bɛ o ta sarakalasebagaya kɛ ka kaɲa ni o ye. O le fana ka di ne ta mɔgɔw ye! Nka nin kow bɛɛ laban na, aw bɛna a kɛ di le sa?» 
﻿Yeremi.
6.
«E, Boniyaminu ta mɔgɔw, aw ye bori ka bɔ Zeruzalɛmu dɛ! Aw ye buru fiyɛ Tekoha! Aw ye sisi tagamasiyɛn kɛ Bɛti Hakerɛmu kuru kan, sabu kojugu dɔ bɛ nana ka bɔ sahiliyanfan na, cɛnriba dɔ. 
Siyɔn dugu cɛɲumanba, dugu saraman, ne bɛna o dugu le halaki pewu! 
Sagagbɛnbaga dɔw bɛna na ni o ta sagaw ye a kama; o bɛna na o ta fanibonw lɔ k’a lamini; bɛɛ ta sagakuru bɛ a ta bin ninyɔrɔ ɲimi. 
O ko: ‹Aw ye kɛrɛkɛjama labɛn a kama! Aw ye wuri, an ye ben a kan teregban papa fɛ! E, bɔnɔ ka an sɔrɔ, sabu tere banna ka ban, dibi bɛ donna. 
Ayiwa, an bɛna ben o kan su fɛ! An bɛ o ta masabonbaw cici!› » 
Ayiwa, Matigi Ala, Fangatigi Ala ko: «Aw ye yiriw tigɛ, ka yɛlɛnyɔrɔw labɛn Zeruzalɛmu kama; dugu dɔ lo min ta kojugu hakɛ ka kan ka bɔ a ra, dugu dɔ lo foyi tɛ dugu min kɔnɔ ni tɔɲɔri tɛ. 
Bununji bɛ woyo cogo min na, nin dugu fana ta juguya bɛ woyo ten le. Benkanni ni cɛnri dɔrɔn le bɛ dugu kɔnɔ, sɛgɛ ni tɔɔrɔ le bɛ ne ɲa kɔrɔ wagati bɛɛ. 
«E, Zeruzalɛmukaw, aw ye sɔn ladiri ma, ni o tɛ, ne bɛna faran ka bɔ aw ra; ne bɛna Zeruzalɛmu kɛ yɔrɔ lakolon ye, mɔgɔ tɛ se ka sigi yɔrɔ min na.» 
Matigi Ala, Fangatigi Ala ko: «Izirayɛlimɔgɔw tɔ min tora, aw ye o tɔ bɛɛ cɛ i ko mɔgɔ bɛ rɛzɛnmɔ tigɛ cogo min na; o kɔ, aw ye sekɔ a kan tuun i ko rɛzɛntigɛbaga bɛ yiriborow mɔmɔ cogo min na.» 
Ne bɛna kuma jɔntigi le fɛ? Ne bɛna jɔntigi le lasɔmi janko a ye ne lamɛn? A flɛ, o torow ma dayɛlɛ; o tɛ se ka o janto ne ta kuma ra. Matigi Ala ta kuma kɛra o fɛ mafiyɛnyarifɛn le ye; o ma diyanya si sɔrɔ a ra. 
Ne jusu fara Matigi Ala ta dimi na, ne tɛ se ka dimi mara ne yɛrɛ kɔnɔ tuun. «Ala, i ta dimi bɔn denmisɛnw kan siradaw ra, ani kanbelen minw ka ɲɔgɔn lajɛn. Furucɛ ni furumuso bɛna mina, mɔgɔkɔrɔba, ani cɛkɔrɔba sancamantigi bɛna mina. 
O ta bonw bɛna kɛ mɔgɔ wɛrɛw ta ye, ani o ta forow, ani o ta musow; sabu ne bɛna ne boro se nin jamana mɔgɔw ma. Matigi Ala ko ten.» 
«K’a ta o bɛɛ ra fitini na ka taga a bla o bɛɛ ra kɔrɔba ra, o bɛɛ ye natabaw le ye; k’a ta ciraw ra ka taga a bla sarakalasebagaw ra, o bɛɛ ye faninyafɔbagaw le ye. 
O tɛ o sɔbɛ don ne ta mɔgɔw ta bana ko ra ka o flakɛ ka ɲa. O b’a fɔ dɔrɔn ko: ‹Hɛra! Hɛra!› K’a sɔrɔ hɛra tɛ yi. 
Yala o maroyara nin ko haramuninw kɛri kosɔn wa? O ma maroya fiyewu! Ko min bɛ mɔgɔ kun suuru, o tɛ o lɔn. O kosɔn o bɛna ben ni benbagaw ye; lon min ne bɛna o sara ka kaɲa ni o ta kɛwalew ye, o lon le ra o bɛna talon ka ben. Matigi Ala ko ten.» 
Matigi Ala ko: «Aw ye lɔ siradaw ra ka flɛri kɛ! Aw ye ɲininkari kɛ fɔlɔfɔlɔ kɔw ra, k’a lɔn siraɲuman ye min ye, janko ka o sira ta. Ni o kɛra, aw bɛna laganfiya. Nka aw ko: ‹An tɛ o sira ta!› 
Ne ka lasɔmibaga dɔw bla aw cɛ ra, ko aw ye aw janto olugu ta burufiyɛkan na. Nka aw ko: ‹An tɛ foyi lamɛn!› 
«Ayiwa, siyaw, aw ye ne lamɛn! Ko min bɛna kɛ nin jamana mɔgɔw ra, aw ye kɛ o seere ye. 
Dugukolo, ele ye nin lamɛn! Ne bɛna kojuguba le ben nin mɔgɔw kan; o ta ŋaninyajuguw tɔnɔ le bɛ o ye. Sabu o ma o janto ne ta kuma ra; ne ta sariya kɔni, o banna o ra. 
Wusunan min bɔra Saba jamana ra, ne bɛ mun kɛ ni o ye? Ne bɛ mun kɛ ni o jamanajan ta yiri kasadimanw ye? Aw ta saraka jɛnitaw* man di ne ye; ne tɛ aw ta bɛgan sarakaw* fɛ.» 
O kosɔn Matigi Ala ko: «A flɛ, ne bɛna sentalonfɛnw bla sira ra nin mɔgɔw ɲa, o bɛna talon o ra; den ni fa bɛna talon, terimanw, ani sigiɲɔgɔnw bɛna talon; o bɛɛ bɛna halaki.» 
Matigi Ala ko: «Siya dɔ natɔ flɛ ka bɔ sahiliyanfan jamana ra; siya camanba bɛ wurira ka bɔ fɔ dugukolo dan na ka na. 
O ka o ta kalanw ni o ta tamanw kɔrɔta; mɔgɔ hinabariw lo, o tɛ makari. O mankan bɛ i ko kɔgɔji mankan, o yɛlɛnnin bɛ sow kan; o labɛnnin lo kɛrɛ kama, ka jɛn ka kɛ i ko mɔgɔ kelen, ka na ele kɛrɛ, ele Siyɔn dugu.» 
«An ka o kibaroya mɛn minkɛ, an baraka bɛɛ banna; jatigɛ ka an mina, kɔnɔnɔfiri ka an sɔrɔ, i ko muso jigibagatɔ. 
«Aw kana bɔ ka taga kongo kɔnɔ, aw kana taga siradaw ra; sabu aw juguw bɛ yi, kɛrɛkɛmuruw bɛ o boro, siranyakobaw bɛ fan bɛɛ ra.» 
«Ne ta dugumɔgɔw, aw ye bɔrɔfani don aw yɛrɛ ra, ka kolonkolon bugurigbɛ ra, ka kasi i ko mɔgɔ min b’a dencɛ kelenpe su kasira; aw ye maɲumankokan caman fɔ, sabu cɛnrikɛbaga bɛna bara aw ra, a bɛna ben aw kan.» 
«Yeremi, ne ka ele sigi ne ta mɔgɔw cɛ ra, i ko numu min bɛ nɛgɛ sɛgɛsɛgɛ k’a silɔn; janko i ye nin mɔgɔw tagamacogo kɔrɔsi, ka o sɛgɛsɛgɛ. 
O bɛɛ ye mɔgɔ murutininw ye, ani mɔgɔ torokungbɛlɛnw; o bɛ yaala ka nafigiya kɛ. O jusukun ka gbɛlɛn i ko siranɛgɛ, walama nɛgɛfin; o bɛɛ ye cɛnrikɛbagaw le ye. 
Numucɛ ta vu bɛ tasuma fiyɛra kosɛbɛ, tasuma bɛ nɛgɛ yeelera; nka a b’a yɛrɛ sɛgɛra le ko a bɛ nɛgɛ yeele k’a saninya, sabu nɔgɔ tɛna bɔ a ra. 
O bɛna nin mɔgɔw wele ko ‹warigbɛ nafantan›, sabu Matigi Ala banna o ra.» 
﻿Yeremi.
7.
Matigi Ala ka nin kuma lase Yeremi ma, k’a fɔ a ye ko: 
«Taga lɔ Matigi Ala ta batoso donda ra, ka nin kuma lase mɔgɔw ma k’a fɔ o ye ko: ‹Aw ye Matigi Ala ta kuma lamɛn, Zuda ta mɔgɔw bɛɛ, aw minw bɛ to ka don nin so dondaw fɛ ka na Matigi Ala bato.› 
Fangatigi Ala, Izirayɛli ta Ala ko: ‹Aw ye aw ta siraw, ani aw ta kɛwalew yɛlɛma; ni o kɛra, ne bɛna a to aw ye to nin jamana ra. 
Aw kana aw jigi la nin faninyakumaw kan, ka to k’a fɔ ko: Matigi Ala ta batoso bɛ yan le! Matigi Ala ta batoso bɛ yan le! Matigi Ala ta batoso bɛ an fɛ yan le! 
Ni aw ka aw ta siraw, ani aw kɛwalew yɛlɛma can ra, ni aw ka gbɛ ɲɔgɔn ye, 
ni aw ma lonanw, ani feritaw, ani muso cɛ saninw minako juguya, ni aw ma to ka mɔgɔ jarakibariw faga jamana kɔnɔ, ni aw ma tugu ala wɛrɛw kɔ, ka kojugu kɛ aw yɛrɛ ra, 
o tuma, ne bɛna a to aw ye sigi nin jamana kɔnɔ; ne ka nin jamana min di aw bɛmaw ma kabini wagatijan, k’a kɛ o ta ye tuma bɛɛ. 
« ‹Nka a flɛ, aw bɛ aw jigi lara faninyakumaw le kan, kuma minw tɛna foyi ɲa aw ye. 
Aw bɛ sonyari kɛ, ka jɛnɛya kɛ, ka kari faninya kan, ka wusunan sarakaw bɔ Baali* ta jo ye, ka taga ala wɛrɛw kɔ, aw ma minw lɔn; 
o kɔ, aw bɛna lɔ ne ɲa kɔrɔ nin so kɔnɔ yan, ne tɔgɔ bɛ so min na, k’a fɔ ko: ‹An bɔsira!› K’a sɔrɔ aw belen bɛ nin ko haramuninw kɛra. 
Yala ne tɔgɔ lara nin so min na, nin so kɛra aw fɛ benkannikɛbagaw dogoyɔrɔ le ye wa? Ne kɔni bɛ o le yera. Matigi Ala ko ten. 
« ‹Ayiwa, ne ta yɔrɔ min tun bɛ Silo, ne tun ka ne tɔgɔ la o yɔrɔ ra; nka ne ka min kɛ o yɔrɔ ra ne ta mɔgɔw, Izirayɛlimɔgɔw ta kojuguw kosɔn, aw ye taga yi ka taga o flɛ. 
Sisan, i n’a fɔ aw bɛ nin kow le kɛra, Matigi Ala ko ten, i n’a fɔ ne kumana aw fɛ lon bɛɛ, aw ma ne lamɛn, ne ka aw wele, aw ma ne jaabi, 
o ra ne tɔgɔ lara nin so min na, aw ka aw jigi la nin so min kan, ne tun ka min di aw ni aw bɛmaw ma, ne bɛna o so kɛ i ko ne ka Silo ta kɛ cogo min na. 
Ne bɛna aw gbɛn ka bɔ ne ɲa kɔrɔ, i n’a fɔ ne ka aw balemaw Efirayimuka tɔw bɛɛ gbɛn cogo min na.› » 
«Ele Yeremi, ele kɔni kana daariri kɛ nin mɔgɔw ye tuun; i kana i kan kɔrɔta ka kule ka ne daari o ye, walama ka ne sorona, sabu ne tɛna i lamɛn. 
O bɛ min kɛra Zuda duguw kɔnɔ, ani Zeruzalɛmu dugu siradaw ra, ele ɲa tɛ o yera wa? 
Denw bɛ lɔgɔ ɲini, faw bɛ tasuma mana, musow bɛ mugu nɔɔni; o bɛ o kɛ takula ye ka o ta jo sɔn, o bɛ min wele ko sankolo masamuso. O bɛ rɛzɛnji sarakaw* bɔ ka ala wɛrɛw bato, janko ka ne jusu bɔ. 
Yala o bɛ ne le jusu bɔra wa? Matigi Ala ko ten. O t’a kɛra o yɛrɛ le ra, ka na maroya bla o yɛrɛ ra wa?» 
O kosɔn Dunuɲatigi Ala ko: «A flɛ, ne ta dimi ni ne ta jusugban bɛna ben nin jamana kan: adamadenw, ani bɛganw kan, kongokɔnɔyiriw, ani sɛnɛfɛnw kan. A bɛna cɛnri kɛ i ko tasuma fagabari.» 
Fangatigi Ala, Izirayɛli ta Ala ko: «Aw ye aw ta saraka jɛnitaw* ni aw ta bɛgan saraka* tɔw bɛɛ fara ɲɔgɔn kan; aw yɛrɛ ye o sogo domu! 
Sabu lon min na ne ka aw bɛmaw labɔ Misiran jamana ra, ne ma kuma o fɛ, ne fana ma foyi ɲini o fɛ saraka jɛnitaw* ni saraka wɛrɛw ko ra. 
Nka ne ka kuma min fɔ o ye, o le ye nin ye; ne ko: ‹Aw ye ne kan le lamɛn, ni o kɛra, ne bɛna kɛ aw ta Ala ye, aw fana bɛna kɛ ne ta mɔgɔw ye; ne ka ci min o min fɔ aw ye, aw ye o bɛɛ sira tagama, janko aw ye hɛra sɔrɔ.› 
Nka o ma ne lamɛn, o ma o toro malɔ ne ta kuma ra. O tagamana ka kaɲa ni o yɛrɛ jusukun ta miirijuguw le ye; sani o ye taga ɲa, o kɔsegira le. 
«K’a ta lon min na aw bɛmaw bɔra Misiran jamana ra, fɔ ka na se bi ma, ne ka ne ta baaradenw bɛɛ ci aw le fɛ, minw ye ciraw ye; ne tun bɛ o ci aw fɛ lon o lon, ne ma o dabla; 
nka aw ma ne lamɛn, aw ma aw toro malɔ ne ta kuma ra. Aw ka aw torokun gbɛlɛya, ka kojugu kɛ ka tɛmɛ aw bɛmaw kan belen. 
«O kosɔn ni ele Yeremi nana taga nin kumaw bɛɛ fɔ o ye, o tɛna i lamɛn; ni i nana o wele, o tɛna i jaabi. 
O ra, a fɔ o ye ko: ‹Siya min tɛ sɔn ka Matigi Ala, o ta Ala kan mina, ani siya min tɛ sɔn korori ma, aw le ye o siya ye. Can banna, can tɛ bɔ mɔgɔ si da ra tuun.› » 
«Aw ye aw kunsigiw tigɛ k’a firi; aw ye taga sangadɔnkiriw la kongoriw kunna, sabu Matigi Ala banna nin mɔgɔw ra; a k’a kɔ don o ra, sabu o k’a ta dimi lawuri. 
«Zuda ta mɔgɔw ka kojugu kɛ ne ɲa kɔrɔ; Matigi Ala ko ten. Ne tɔgɔ lara so min na, o ka o ta jo haramuninw bla o so le kɔnɔ, ka ne ta so lanɔgɔ. 
O ka sɔnnikɛyɔrɔw lɔ Tofɛti, Bɛni Hinɔmu dingakolonba yɔrɔ ra, ka o dencɛw, ani o denmusow jɛni tasuma ra ka o kɛ saraka ye, k’a sɔrɔ ne ma o fɔ o ye, o ko yɛrɛ ma don ne ta miiriya ra ka ye. 
«O kosɔn, a flɛ, lon dɔ bɛna se, Matigi Ala ko ten, o lon na o tɛna a fɔ tuun ko: ‹Tofɛti›, walama ko: ‹Bɛni Hinɔmu dingakolonba›; o bɛna a fɔ le ko: ‹kannatigɛri dingakolonba›. O bɛna suw don Tofɛti, sabu sudonyɔrɔ tɛna sɔrɔ yɔrɔ wɛrɛ. 
Nin mɔgɔw suw le bɛna kɛ kɔnɔw, ani kongowaraw ta baro ye; mɔgɔ si tɛna o gbɛn. 
Ne bɛna a to ɲagarikanw, ani ninsɔndiyakanw, ani kɔɲɔcɛ ta dɔnkirilakanw, ani kɔɲɔmuso ta dɔnkirilakanw bɛɛ ye dabla Zuda duguw kɔnɔ, ani Zeruzalɛmu siradaw ra; sabu jamana bɛna kɛ yɔrɔ lakolon le ye.» 
﻿Yeremi.
8.
«O lon na, kɔni, Matigi Ala ko ten, o bɛna Zuda masacɛw suw kolow, ani kuntigiw suw kolow, ani sarakalasebagaw suw kolow, ani ciraw suw kolow, ani Zeruzalɛmukaw suw kolow labɔ o ta kaburuw kɔnɔ. 
O bɛna o kolow yɛrɛgɛ tere ni karo ni lolow ɲa kɔrɔ; sabu o tun ka o fɛnw le kanu, ka saraka bɔ o ye, ka tugu o nɔ fɛ, ka lagbɛri kɛ ni o fɛnw tɔgɔ ye, ka o bato. Mɔgɔ tɛna sɔrɔ ka o kolow cɛ, ka o sutara tuun; o bɛna kɛ nɔgɔ le ye dugukolo kan. 
Ne bɛna nin mɔgɔjuguw gbɛn ka taga jamana wɛrɛw ra; o ta duruja tɔ minw bɛna to o kɔ o jamanaw ra yi, saya lɔgɔ bɛna kɛ olugu ra ka tɛmɛ ɲanamanya kan. Matigi Ala ko ten.» 
«A fɔ nin mɔgɔw ye, ko Matigi Ala ko: Yala ni mɔgɔ ka ben, a tɛ wuri tuun wa? Ni mɔgɔ firira ka sira bla, a tɛ sekɔ tuun wa? 
Ayiwa, o tuma mun kosɔn nin Zeruzalɛmu dugumɔgɔw murutira, ka kɛ lanabariw ye tuma bɛɛ? Mun kosɔn o bɛ janfa kɛ tuma bɛɛ, ka ban ka sekɔ ka na ne Ala fɛ? 
Ne ka ne janto o ta kuma ra k’a lamɛn: o bɛ faninyakumaw le fɔra. O dɔ tɛ nimisa a ta kɛwalejuguw ra k’a fɔ ko: ‹Mun kosɔn ne ka nin kɛ?› O bɛɛ bɛ borira ka taga o kun fɛ, i ko so girintɔ ka taga kɛrɛ ra. 
Hali baninkɔnɔ min bɛ yaala san fɛ, ale k’a ta wagatiw lɔn; kongotugani, ani naganaganin, ani kunangbɛ, olugu bɛɛ ka o sekɔwagati lɔn. Nka ne ta mɔgɔw kɔni, olugu ma Matigi Ala ta kolatigɛninw lɔn.» 
«E, aw bɛ sɔn k’a fɔ ko aw ye hakiritigiw ye, ko Matigi Ala ta sariya bɛ aw boro wa? K’a sɔrɔ can yɛrɛ ra, sariya karamɔgɔw ta sɛbɛrikɛnan bɛ faninya le sɛbɛ; o ka sariya ta kumaw yɛlɛma k’a kɛ faninya ye. 
Hakiritigiw maroyara, o jigi tigɛra, o minana, sabu o ka Matigi Ala ta kuma mafiyɛnya; hakiritigiya juman le bɛ o fɛ tuun?» 
«O kosɔn ne bɛna o ta musow di cɛ wɛrɛw ma, ka o ta forow di o minabagaw ma; sabu k’a ta o bɛɛ ra fitini na ka taga a bla o bɛɛ ra kɔrɔba ra, o bɛɛ ye natabaw le ye; k’a damina ciraw ra, ka taga a bla sarakalasebagaw ra, o bɛɛ ye faninyafɔbagaw le ye. 
O tɛ o sɔbɛ donna ne ta dugumɔgɔw ta bana ko ra ka o flakɛ ka ɲa. O b’a fɔ dɔrɔn ko: ‹Hɛra! Hɛra!› K’a sɔrɔ hɛra tɛ yi. 
Yala o maroyara nin ko haramuninw kɛri kosɔn wa? O ma maroya fiyewu! Ko min bɛ mɔgɔ kun suuru, o tɛ o lɔn. O kosɔn o bɛna ben ni benbagaw ye; lon min ne bɛna o sara ka kaɲa ni o ta kɛwalew ye, o lon le ra o bɛna talon ka ben. Matigi Ala ko ten.» 
«Ne bɛna o cɛ fɔ ka o ban pewu! Matigi Ala ko ten. Rɛzɛnmɔ tɛna sɔrɔ rɛzɛnsunw na tuun, toromɔ tɛna sɔrɔ torosunw na tuun. O flaburuw bɛna jaja; ne tun ka fɛn o fɛn di o ma, ne bɛna o bɛɛ bɔsi o boro.» 
«Mun kosɔn an siginin bɛ yan? Aw ye ɲɔgɔn lajɛn ka taga dugu barakamanw kɔnɔ ka taga sa yi, sabu Matigi Ala, an ta Ala b’a fɛ ka an faga; a ka baga kɛ an ta minji ra ka o di an ma, ko an ka jurumun kɛ ka Matigi Ala hakɛ ta. 
An tun bɛ hɛra le makɔnɔna, nka a ma na ɲa; an tun bɛ an ta tɔɔrɔw nɔgɔyawagati le makɔnɔna, nka o nana kɛ jatigɛba le ye. 
«O ta sow mankan bɛ nana ka bɔ Dan mara fan le fɛ; o ta socɛ barakamanw kasikan mankan bɛ jamana bɛɛ yɛrɛyɛrɛ. O natɔ bɛ jamana ni a kɔnɔfɛnw bɛɛ domuna, ani duguw ni dugumɔgɔw bɛɛ. 
«Ayiwa, a flɛ, ne bɛna sajuguw ci aw kama, mɔgɔ si tɛ se ka sa minw nɛgɛ; o bɛna aw kin. Matigi Ala ko ten.» 
«E, fla si tɛ ne ta jusukasi ra; ne jusukun tɔɔrɔnin lo kosɛbɛ. 
A flɛ, ne bɛ ne ta mɔgɔw kulekan mɛnna ka bɔ fɔ jamanajan dɔ ra. O tuma Matigi Ala tɛ Siyɔn dugu kɔnɔ tuun le wa? Dugu masacɛ tɛ yi tuun le wa? «Mun kosɔn o ka ne jusu bɔ ni o ta jow ye, ni siya wɛrɛw ta batofɛn gbansanw ye? 
«Simantigɛwagati tɛmɛna, samiya banna, nka hali bi an ma kisi!» 
Tɔɔrɔ min sera ne ta mɔgɔw ma, o ka ne jusukun tɔɔrɔ; ɲanasisi ka ne mina, ne jigi tigɛra. 
O tuma fla munta tɛ Galadi mara ra wa? Flakɛbaga tɛ yi tuun wa? Mun kosɔn ne ta mɔgɔw ta bana tɛ sera ka kɛnɛya sa? 
Hali ne kunkolo tun ye kɛ bunun ye, ka ne ɲadenw fa ɲaji ra i ko kɔ; ne tun bɛna kasi su ni tere ne ta mɔgɔw fagako kosɔn. 
﻿Yeremi.
9.
E, ni ne tun bɛ se ka dugutagabagaw ta lonanjigibon dɔ sɔrɔ kongokolon kɔnɔ yi sa! Ne tun bɛna bɔ ne ta mɔgɔw kɔrɔ, ka ne yɛrɛ mabɔ o ra, ka taga fɔ yɔrɔjan; sabu o bɛɛ ye jɛnɛyakɛbagaw le ye, o bɛɛ ye mɔgɔjanfabagaw le ye! 
«Kalan juru bɛ sama ka biɲɛ bon cogo min na, o bɛ o nɛnkun sama ka faninya fɔ o cogo le ra. O ma o ta fanga sɔrɔ jamana kɔnɔ can sababu ra dɛ! O bɛ kojugu dɔ le fara kojugu dɔ kan lon o lon, o fana t’a lɔn ko ne ye Ala ye; Matigi Ala ko ten. 
«Bɛɛ ye a yɛrɛ kɔrɔsi a teriw ra, mɔgɔ si kana la a balema ra; sabu balemaw bɛɛ bɛ ɲɔgɔn janfa, teriw bɛɛ ye nafigiw le ye. 
Bɛɛ bɛ faninya fɔ a mɔgɔɲɔgɔn ye; mɔgɔ si tɛ can fɔra tuun. O ka o nɛnkunw degi faninyatigɛ ra; o ta kojugukɛ ka o baraka ban 
O siginin bɛ faninya le cɛ ra; o ta faninya kosɔn, o t’a lɔn ko ne ye Ala ye. Matigi Ala ko ten.» 
O kosɔn Fangatigi Ala ko: «Ne bɛna o yeele tasuma ra i ko warigbɛ, ka o kɔrɔbɔ. Ni o tɛ ne bɛ se ka mun wɛrɛ le kɛ ne ta dugumɔgɔw ra tuun? 
O nɛnkunw bɛ i ko mɔgɔfagabiɲɛ dabɔnin; faninya dɔrɔn le bɛ o da ra. O b’a fɔ o mɔgɔɲɔgɔn ma ko hɛra bɛ yi, k’a sɔrɔ o ta miiriya ye ka jan la a ɲa k’a laben. 
Yala ne man kan ka nin kojuguw juru sara o ra wa? Matigi Ala ko ten. Yala ne man kan ka ne yɛrɛ dimibɔ nin siya ɲɔgɔn na wa?» 
«Ne bɛna kasi ka ŋuna kuruw kosɔn; ne bɛna maɲumanko dɔnkiriw la bɛganmarayɔrɔw kosɔn kongokolon kɔnɔ, sabu yɔrɔ bɛɛ jɛnina, mɔgɔ si tɛ tɛmɛ yi tuun. Bɛganw kasikan tɛ mɛnna tuun; k’a ta kɔnɔw ra ka taga a bla kongosogow ra, o bɛɛ tagara. 
«Ne bɛna Zeruzalɛmu kɛ kabakuruton le ye, k’a kɛ kongowuruw dogoyɔrɔ ye; min ye Zuda duguw ye, ne bɛna o kɛ yɔrɔ lakolon ye, mɔgɔ tɛna sigi yɔrɔ min na tuun. 
Jɔn ye hakiritigi ye min bɛ se ka nin kow faamu? Matigi Ala da ka nin kow ɲafɔ jɔntigi le ye, ni a bɛ se k’a ɲafɔ an ye? Mun kosɔn jamana cɛnna, k’a bɛɛ jɛni k’a kɛ i ko kongokolon, mɔgɔ tɛ tɛmɛ yɔrɔ min na tuun?» 
Matigi Ala ko: «O kɛra, sabu ne tun ka sariya minw yira o ra, o banna o sariyaw ra; o ma sɔn ka ne ta kumaw lamɛn, o m’a sira tagama fana. 
O tora o yɛrɛ jusukun ta miirijuguw le kan, ka tugu Baali* ta jow nɔ fɛ, i n’a fɔ o bɛmaw ka o karan a ra cogo min na. 
O kosɔn Fangatigi Ala, Izirayɛli ta Ala ko: Ne bɛna nin mɔgɔw baro ni jalaji le ye, ka flajugu kɛ o ta minji ra k’a di o ma. 
Ne bɛna o janjan siya tɔw cɛ ra, o ni o bɛmaw si tun ma siya minw lɔn. Ne bɛna tugu o kɔ ni kɛrɛkɛmuru ye, fɔ ka taga o bɛɛ halaki ka ban pewu.» 
Fangatigi Ala ko: «Aw ye miiri! Aw ye sangakasibagaw wele ka na! Muso minw ka sangakasi lɔn kosɛbɛ, aw ye o dɔw yɔrɔɲini ka na. 
O ye teliya ka na kule an kunna fɔ ka an ɲaw fa ɲaji ra, fɔ ka ɲaji woyo ka bɔ an ɲaw ra.» 
«Sabu ŋunakanw bɛ bɔra Siyɔn dugu kɔnɔ: ‹E, anw ta cɛnna pewu! An marora dɛ! Sabu an gbɛnna ka bɔ an ta jamana ra; o ka an ta bonw bɛɛ benben.› 
«E, musow, aw ye Matigi Ala ta kuma lamɛn! A da bɛ min fɔ aw ye, aw ye aw torow dayɛlɛ ka o lamɛn. Aw ye aw denmusow karan sangadɔnkiriw ra, aw bɛɛ ye aw sigiɲɔgɔnw degi sukasi ra. 
Sabu saya donna an ta bonw finɛtiriw fɛ, a donna an ta bonɲumanbaw kɔnɔ; a ka denw faga siradaw ra, ka kanbelenw faga jamalajɛnyɔrɔw ra.» 
«Yeremi, a fɔ ko Matigi Ala ko, ko adamadenw suw bɛna yɛrɛgɛ dugu ma i ko o bɛ nɔgɔ yɛrɛgɛ foro kɔnɔ cogo min na, i ko siman minw benbenna simankanbagaw kɔ, mɔgɔ tɛ sɔrɔ ka minw tɔmɔ.» 
Matigi Ala ko: «Hakiritigi kana a yɛrɛ bonya a ta hakiritigiya kosɔn, cɛfari kana a yɛrɛ bonya a ta cɛfariya kosɔn, naforotigi kana a yɛrɛ bonya a ta naforotigiya kosɔn! 
Nka ni mɔgɔ min b’a fɛ k’a yɛrɛ bonya, o tigi y’a yɛrɛ bonya ko a ka hakiri sɔrɔ ka ne lɔn, k’a lɔn ko ne le ye Matigi Ala ye, ko ne bɛ ɲumanya ni can ni terenninya kɛ dugukolo kan sabu o le ka di ne ye. Matigi Ala ko ten.» 
«Wagati dɔ bɛ nana, Matigi Ala ko ten, siya minw kɛnɛsigira k’a sɔrɔ o jogo ma yɛlɛma, ne bɛna wuri olugu kama: 
O ye Misirankaw, ani Zudakaw, ani Edɔmukaw, ani Amɔnkaw, ani Mohabukaw ye, o siya minw bɛɛ bɛ o bonbosi kɛrɛfɛyɔrɔw li, minw siginin bɛ kongokolon kɔnɔ, sabu o siyaw si ma kɛnɛsigi ka o jogo yɛlɛma; Izirayɛli jamana mɔgɔw fana jogo ma yɛlɛma.» 
﻿Yeremi.
10.
Matigi Ala bɛ min fɔra aw kama, aw ye o lamɛn, aw Izirayɛlimɔgɔw! 
Matigi Ala ko: «Aw kana siya wɛrɛw ta kokɛcogow ladegi; aw kana siran sankolo tagamasiyɛnw ɲa, hali ni siya tɔw bɛ siranna o ɲa. 
Siyaw ta landakow tɛ foyi ye. O bɛ taga yiri tigɛ kongo kɔnɔ, yirilɛsɛbaga b’a lɛsɛ ni yirilɛsɛnan ye. 
O bɛ warigbɛ ni sanin kɛ k’a cɛɲa, ka nɛgɛkuru dɔw kɛ k’a gbengben k’a lɔ, janko a kana ben. 
O alaw bɛ i ko kɔnɔgbɛnnan minw bɛ fifa foro kɔnɔ, o tɛ se ka kuma. Mɔgɔ le bɛ o ta, ni o tɛ, o tɛ se ka tagama. Aw kana siran o ɲa, sabu o tɛ se ka kojugu kɛ, o fana tɛ se ka koɲuman kɛ.» 
E, Matigi Ala, ele bɔɲɔgɔnko tɛ yi! I ka bon, i tɔgɔ baraka ka bon! 
E, siyaw bɛɛ ta Masa, mɔgɔ juman le bɛ yi ko ele ɲasiran tɛ min na? Bɛɛ ka kan ka siran i ɲa. Siyaw ta mɔgɔ hakiritigiw bɛɛ ra, ani o ta maraw bɛɛ ra ele bɔɲɔgɔnko tɛ yi. 
O bɛɛ ye nalomanw le ye, o bɛɛ ye hakirintanw le ye; o ta batofɛnw tɛ se ka mɔgɔ karan foyi ra, sabu yiri dama lo. 
O bɛ na ni warigbɛ gbasinin ye ka bɔ Tarisisi, o bɛ bɔ ni sanin fana ye Ufazi. Yirilɛsɛbaga bɛ fɛn dɔ tagamasiyɛn kɛ, saninfagabaga boro b’a lalaga. O bɛ o jow masiri ni faniɲuman bulamanw, ani a wulenmanw ye, k’a sɔrɔ o bɛɛ ye adamaden dɔ ta hakiri nɔ le ye. 
Matigi Ala le ye Ala yɛrɛ ye; ale le ye Ala ɲanaman ye, ani Masa wuribari. Ni a jusu bɔra, dugukolo bɛ yɛrɛyɛrɛ, siya si tɛ se ka lɔ k’a ta dimiba makɔnɔ. 
Aw y’a fɔ o ye ko ala minw ma sankolo dan, o ma dugukolo dan, ko lon dɔ o alaw bɛna tunu ka bɔ dugukolo kɔ kan, ka tunu ka bɔ sankolo jukɔrɔ. 
Matigi Ala ka dugukolo dan a ta sebagaya baraka ra, ka dunuɲa ju sigi a ta hakiritigiya baraka ra, ka sankolo dan a ta faamuri baraka ra. 
Ni a k’a ta sankurukan bɔ, jibaw bɛ lajɛn sankolo kɔnɔ, a bɛ sankabaw lana ka bɔ fɔ dunuɲa danw na; a bɛ sanmanamanaw bɔ sanji cɛ ra, a bɛ fɔɲɔ labɔ a marayɔrɔw ra. 
Adamadenw bɛɛ ye nalomanw le ye, o si tɛ ko lɔn; saninfagabaga bɛ jo min lalaga, o maroya bɛ laban ka ale yɛrɛ sɔrɔ; a bɛ o fɛnw lalaga ka mɔgɔw nɛgɛ le, sabu nɛnɛkiri tɛ o fɛnw na. 
Fɛngbansanw lo, baarakunntanw lo; ni o ta kojugu saralon nana se, o bɛɛ bɛna halaki. 
Nka Ala min bɛ Yakuba ta mɔgɔw fɛ, ale tɛ o cogo ra; ale le ka fɛn bɛɛ dan. Izirayɛli le ye a ta siya ye, Fangatigi Ala, o ye a tɔgɔ ye. 
Aw ye aw ta doniw cɛ ka bɔ dugu ma, aw juguw ka aw minw ta dugu lamini! 
Sabu Matigi Ala ko: «A flɛ, sisan kɔni, ne bɛna nin jamana mɔgɔw firi fɔ yɔrɔjan; ne bɛna sɛgɛ ben o kan ka o degu, janko o juguw ye o mina.» 
Zeruzalɛmu ko: «E, bɔnɔ ka ne sɔrɔ, ne banara; ne ta jori dimi ka bon kosɛbɛ! Ne tun b’a fɔra ko: Sɛgɛ sera ne ma, nka ne ka kan k’a sɔnmina le. 
Ne ta fanibon benna, a sirijuruw bɛɛ tigɛtigɛra. Ne dencɛw bɛɛ tagara ka ne to, o si tɛ yi tuun; mɔgɔ tɛ yi min bɛ se ka ne ta bon lɔ tuun, k’a datugufaniw lawuri.» 
Sagagbɛnbagaw kɛra nalomanw ye, o ma Matigi Ala ta jɛnɲɔgɔnya ɲini; o kosɔn o ta baara ma ɲa, o ta bɛganw bɛɛ janjanna. 
Aw ye mankan dɔ lamɛn! A bɛ surunyara ka na! Wɔyɔkanba dɔ le bɛ bɔra sahiliyanfan jamana fan na. O bɛna Zuda mara duguw ci ka o kɛ yɔrɔ lakolonba ye, ka o kɛ kongowuruw dogoyɔrɔ ye. 
E, Matigi Ala, ne k’a lɔn ko adamaden ta dunuɲalatigɛ tɛ a yɛrɛ boro, ko mɔgɔ tagamatɔ tɛ se k’a tɛmɛyɔrɔw latigɛ. 
E, Matigi Ala, ne koro, nka i kana a dama tɛmɛ; i kana a kɛ ni dimi ye, ni o tɛ, i bɛna ne halaki ka ban pewu. 
Siya minw tɛ i lɔn o ta Ala ye, i ta dimi ben olugu kan, ani mɔgɔ minw tɛ i tɔgɔ bato! Sabu olugu le ka Yakuba ta mɔgɔw domu, o ka o domu ka o ban pewu; o k’a ta jamana cɛn, k’a kɛ yɔrɔ lakolon ye. 
﻿Yeremi.
11.
Matigi Ala ka nin kuma lase Yeremi ma, ko: 
«Aw ye nin jɛnɲɔgɔnya ta kumaw lamɛn! A fɔ Zuda mara mɔgɔw, ani Zeruzalɛmu dugumɔgɔw ye! 
A fɔ o ye ko Matigi Ala, Izirayɛli ta Ala ko: ‹Ni mɔgɔ o mɔgɔ tɛ nin jɛnɲɔgɔnya ta kumaw lamɛn, ne bɛ o tigi danga. 
Ne ka nin jɛnɲɔgɔnya ta kumaw lase aw bɛmaw ma wagati min ne ka o labɔ Misiran jamana ra, dibiba tasumaman kɔnɔ. Ne tun k’a fɔ o ye ko: Aw ye ne kan lamɛn; ni ne ka fɛn o fɛn fɔ aw ye, aw ye o kɛ. Ni o kɛra, aw bɛna kɛ ne ta mɔgɔw ye, ne fana bɛna kɛ aw ta Ala ye. 
O ra, ne karira ka layiri min ta aw bɛmaw ye ko ne bɛna jamana dɔ di o ma, nɔnɔ ni li bɛ woyo jamana min na, ne bɛna to o layiri kan; aw bɛ o jamana le ra bi.› » Ne ka Ala jaabi ko: «Amina, Matigi Ala!» 
Matigi Ala k’a fɔ ne ye tuun ko: «Nin kumaw bɛɛ fɔ, bɛɛ y’a mɛn Zuda duguw kɔnɔ, ani Zeruzalɛmu siradaw ra. A fɔ o ye ko: ‹Aw ye nin jɛnɲɔgɔnya ta kumaw lamɛn, k’a sira tagama! 
Sabu k’a ta lon min na ne ka aw bɛmaw labɔ Misiran jamana ra fɔ ka na se bi ma, ne ka o lasɔmi siɲagako caman, k’a fɔ o ye ko o ye ne ta kuma lamɛn. 
Nka o ma ne lamɛn, o ma o toro malɔ; o tora o yɛrɛ jusukun ta miirijuguw le kan. O kosɔn ne tun ko o ye jɛnɲɔgɔnya min sira tagama, nka o m’a tagama, ne ka o jɛnɲɔgɔnya ta danga kumaw bɛɛ ben o kan.› » 
Matigi Ala k’a fɔ ne ye tuun ko: «Zuda ta mɔgɔw, ani Zeruzalɛmukaw ka janfa dɔ siri. 
O kɔsegira o ta fɔlɔfɔlɔ bɛmaw ta terenbariyakow ra, olugu minw tun banna ka ne ta kuma lamɛn; o tugura ala wɛrɛw kɔ, ka olugu bato. Ne tun ka jɛnɲɔgɔnya min don ni o bɛmaw ye, Izirayɛlimɔgɔw, ani Zuda mara mɔgɔw ka o jɛnɲɔgɔnya cɛn. 
«O le kosɔn, Matigi Ala ko: ‹A flɛ, ne bɛna kojugu dɔ ben o kan, o tɛna se ka o yɛrɛ bɔ kojugu min na. Hali ni o ka kule ka ne wele, ne tɛna o jaabi. 
Zuda dugu tɔw, ani Zeruzalɛmukaw bɛ wusunan sarakaw* bɔra ala wɛrɛ minw ye, o bɛna taga kule ka o alaw wele, nka olugu tɛna se ka o kisi o kojugu wagati ra. 
Sabu aw Zuda mara mɔgɔw, aw ta duguw ka ca cogo min na, aw ta alaw fana ka ca ten le! Aw Zeruzalɛmukaw, aw ta dugukɔnɔsiraw ka ca cogo min na, aw ka aw ta sɔnnikɛyɔrɔw lɔlɔ k’a caya ten le, ka to ka marobariya sarakaw bɔ! Aw ka o sɔnnikɛyɔrɔw lɔ ka Baali* ta jo le sɔn.› 
«Ele Yeremi, ele kɔni kana daariri kɛ nin mɔgɔw ye tuun; i kana i kan kɔrɔta ka kule ka ne daari o ye, sabu ni o ka ne wele o ta tɔɔrɔ wagati ra, ne tɛna o jaabi.» 
«Ne ta mɔgɔ kanunin bɛ mun le kɛra ne ta so kɔnɔ tuun, k’a sɔrɔ a bɛ nin kojugu caman kɛra? Aw b’a miiri ko dajurutariw ni bɛgan sarakaw bɛ se ka aw ta hakɛw mabɔ aw ra wa? Yala o bɛ se ka aw bɔsi wa? 
Matigi Ala tun bɛ aw wele le ko: Oliviyesunɲuman, denɲumantigi! Nka mankanba dɔ bɛna bɔ; a bɛna tasuma don yiri ra k’a yiriborow bɛɛ cɛn.» 
Fangatigi Ala min tun ka aw turu, ale le ka kojugu latigɛ aw kama, Izirayɛli ta mɔgɔw, ani Zuda ta mɔgɔw ta kojuguw kosɔn, o ka kojugu minw kɛ; sabu o ka wusunan sarakaw* bɔ Baali* ta jo ye, ka a jusu bɔ. 
Matigi Ala k’a yira ne ra, o kosɔn ne k’a lɔn. Ala, i ka o ta kɛwalejuguw yira ne ra. 
Ne tun bɛ i ko saga derinin, o bɛ tagara ni min ye a fagayɔrɔ ra. Ne tun m’a lɔn ko o bɛ janfa sirira ne le kama, k’a fɔ ko: «An ye yiri ni a denw bɛɛ halaki! An y’a labɔ dunuɲa ra mɔgɔ ɲanamanw cɛ ra, mɔgɔ si hakiri kana to a tɔgɔ ra tuun!» 
Nka Fangatigi Ala ye kititigɛbaga terennin le ye, a bɛ adamaden jusukunnakow ni a ta miiriyaw bɛɛ sɛgɛsɛgɛ. Ala, i bɛna i yɛrɛ dimibɔ o ra cogo min na, a to ne ɲa ye o ye, sabu ne ka ne yɛrɛ karifa ele le ma. 
O kosɔn Matigi Ala bɛ min fɔ Anatɔtikaw kama, minw tun bɛ i fagayɔrɔ ɲinina, k’a fɔ ko: «I kana cirayakuma fɔ Matigi Ala tɔgɔ ra, ni o tɛ, an bɛ i faga.» 
Fangatigi Ala ko olugu ma ko: «Ne bɛna o ta kojugu hakɛ bɔ o ra. O juguw bɛna o ta kanbelenw faga ni kɛrɛkɛmuru ye, kɔngɔ bɛna o dencɛw, ani o denmusow faga. 
O tɔ foyi tɛna to. San min na ne bɛna Anatɔtikaw ta kojuguw hakɛw bɔ o ra, o san na ne bɛna kojuguba le ben o kan.» 
﻿Yeremi.
12.
«E. Matigi Ala, ele terennin lo tuma bɛɛ; ne bɛ se ka sɔsɔri kɛ ni ele ye cogo di? O bɛɛ n’a ta, ne bɛna i ɲininka i ta terenninya ko ra: Mun le kosɔn mɔgɔjuguw ta kow bɛ ɲa o boro dɛ? Mun le kosɔn janfamɔgɔw siginin bɛ to ɲasuma ra? 
I ka o lalaga ka o turu, fɔ o ka lilinw don; o bɛ wuri ka ɲa fɔ ka den. I tɔgɔ bɛ o da ra tuma bɛɛ, k’a sɔrɔ o ta miiriya yɔrɔ ka jan i ra. 
Matigi Ala, ele kɔni ka ne lɔn, i ɲa bɛ ne ra; i ka ne sɛgɛsɛgɛ, k’a lɔn ko ne jusukun ta miiriyaw bɛɛ bɛ ele le kan. Mɔgɔjuguw mina i ko sagaw, i ye taga ni o ye fagariyɔrɔ ra; o bla danna fagarilon kama! 
«Jamanadenw ta sukasi bɛna ban tuma juman le sa? Kongobinw bɛɛ bɛna nugu tuma juman le tuun? O bɛɛ kɛra jamana mɔgɔw yɛrɛ ta juguya le kosɔn. Bɛganw, ani kɔnɔw bɛɛ bɛ halakira, sabu mɔgɔw b’a fɔra ko: ‹An laban bɛna kɛ min ye, Ala tɛ o lɔn.› » 
«Ni sennamanw ta bori ka ele sɛgɛ, o tuma i bɛna se ka bori ni sotigiw ye cogo di? Ni ele hakiri tɛ sigi fɔ i ye kɛ yɔrɔ laganfiyanin le ra, o tuma ni i nana taga sigi Zuridɛn baji ta mankanw cɛ ra don? 
Sabu hali i yɛrɛ balemaw, ani i ta somɔgɔw, olugu fana bɛ i janfara; o bɛ o kan kɔrɔta ka i kɔrɔfɔ. O kosɔn i kana la o ra, hali ni o bɛ kumadimanw fɔra i ye.» 
«Ne ka ne kɔ don ne ta batoso ma, ne banna ne ta mɔgɔw ra; ne tun bɛ minw kanu ni ne jusukun bɛɛ ye, ne ka olugu le labla o juguw ye. 
Ne ta mɔgɔw kɛra ne fɛ i ko jara bɛ cogo min na kongo kɔnɔ. O bɛ pɛrɛnna ne kunna, o le kosɔn ne ka o kɔninya. 
Yala ne ta mɔgɔw kɛra ne fɛ i ko jori nɔw bɛ duga min na, fɔ duga tɔw bɛna a lamini fan bɛ ra wa? Aw ye taga kongosogow bɛɛ lajɛn, o ye na domuniba kɛ! 
Bɛganmarabaga caman ka ne ta rɛzɛnforo cɛn, o ka ne ta foro dɔndɔn; o ka ne diyanyaforo yɛlɛma k’a kɛ yɔrɔ lakolonba ye. 
O k’a cɛn k’a kɛ yɔrɔ lakolon ye; o kasibagatɔ le bɛ ne ɲa kɔrɔ, sabu o ta yɔrɔ kɛra yɔrɔ lakolon ye. Jamana bɛɛ cɛnna, sabu mɔgɔ tɛ yi min b’a janto a ra. 
«Cɛnrikɛbagaw bɛ nana ka bɔ kongokolon kuruw bɛɛ kunna; sabu Matigi Ala ta kɛrɛkɛmuru bɛna cɛnri kɛ, k’a ta jamana fan kelen na ka taga a bla a fan dɔ ra. Danfɛn si tɛna ɲasuma sɔrɔ. 
O ka siman dan, ka na ŋani kan siman nɔ ra; o ma tɔnɔ sɔrɔ o ta sɛgɛ ra. Aw ta simantigɛ bɛna maroya bla aw ra, sabu Matigi Ala dimina aw kɔrɔ kosɛbɛ!» 
Matigi Ala ko: «Ne ka jamana min di Izirayɛlimɔgɔw ma, ne ta mɔgɔw, k’a kɛ o ta ye, ne sigiɲɔgɔnjugu minw bɛɛ sera o jamana ma, ne bɛna olugu bɛɛ lawuri ka bɔ o ta jamanaw ra, ka Zuda mara mɔgɔw fana labɔ o cɛ ra. 
Nka o lawurinin kɔ, ne belen bɛna hina o ra tuun, ka o bɛɛ kelen kelen lasekɔ o sigiyɔrɔ ra, ka o bɛɛ kelen kelen lasekɔ o ta jamana ra. 
Ni o ka ne ta mɔgɔw ta tagamacogo ladegi ka ɲa, ka kari ni ne tɔgɔ ye k’a fɔ ko: ‹An bɛ kari Matigi Ala ɲanaman tɔgɔ ra›, i n’a fɔ o tun ka ne ta mɔgɔw karan ko o ye kari Baali* ta jo tɔgɔ ra cogo min na, o tuma o bɛna sigiyɔrɔ sɔrɔ ne ta mɔgɔw cɛ ra. 
Nka ni siya min ma ne lamɛn, ne bɛna o siya gbɛn ka bɔ a ta jamana ra, ka o gbɛn, ka o halaki. Matigi Ala ko ten.» 
﻿Yeremi.
13.
Matigi Ala k’a fɔ ne ye ko: «Taga cɛsirinan dɔ san, min danna ni lɛnfani ye, i ye a siri i yɛrɛ cɛ ra; nka i kana a to ji ye se a ma.» 
Ayiwa, ne tagara cɛsirinan san, i n’a fɔ Matigi Ala tun k’a fɔ ne ye cogo min na, k’a siri ne yɛrɛ cɛ ra. 
Matigi Ala k’a ta kuma lase ne ma tuun a siɲaga flanan na, ko: 
«I ka cɛsirinan min san k’a siri i cɛ ra, o ta ka taga ni a ye Efirati ba fan fɛ, i ye taga a dogo farawo dɔ kɔnɔ yi.» 
Ne tagara a dogo Efirati ba kɔrɔ i n’a fɔ Matigi Ala tun k’a fɔ cogo min na. 
Wagatijan tɛmɛnin kɔ, Matigi Ala k’a fɔ ne ye ko: «Wuri ka taga Efirati ba ra; ne tun ko i ye taga cɛsirinan min dogo yi, taga o ta.» 
Ne tagara Efirati ba kɔrɔ, ne tun ka cɛsirinan dogo yɔrɔ min na, ne ka o yɔrɔ wɔgɔbi ka cɛsirinan bɔ. Nka ne k’a ye ko cɛsirinan tun torira, a tɛ foyi ɲa tuun. 
Matigi Ala k’a ta kuma lase ne ma tuun; 
a ko: «Matigi Ala ko: ‹Ne bɛna Zuda mara mɔgɔw ta yɛrɛbonya cɛn nin cogo le ra, ani Zeruzalɛmukaw ta yɛrɛbonyaba min bɛ o ra. 
O siya mɔgɔjugu minw bɛ ban ka ne ta kuma lamɛn, minw bɛ tagama ka kaɲa ni o yɛrɛ jusukun ta miiriyaw ye, ka tugu ala wɛrɛw kɔ, ka o kinbiri gban olugu kɔrɔ ka o bato, o mɔgɔw bɛna kɛ i ko nin cɛsirinan min tɛ foyi ɲa tuun. 
Sabu mɔgɔ bɛ cɛsirinan siri a yɛrɛ cɛ ra cogo min na, ne fana tun ka Izirayɛli ta mɔgɔw siri ne cɛ ra o cogo le ra, ani Zuda ta mɔgɔw bɛɛ, Matigi Ala ko ten, janko o ye kɛ ne ta mɔgɔw ye, ani ne tɔgɔ bonya sababu, ani ne tandori sababu, ani ne ta nɔɔrɔ; nka o ma ne lamɛn.› » 
«Ayiwa, nin kuma fɔ o ye, ko Matigi Ala, Izirayɛli ta Ala ko: ‹Rɛzɛnjiforogow bɛɛ kɛra janko o ye fa rɛzɛnji le ra!› O bɛna i jaabi ko: ‹Yala o tuma anw m’a lɔn ko rɛzɛnjiforogow bɛɛ kɛra janko o ye fa rɛzɛnji ra le wa?› 
O tuma i bɛna a fɔ o ye ko Matigi Ala ko: ‹Ne bɛna nin jamana mɔgɔw bɛɛ fa; masacɛ min siginin bɛ Dawuda ta masasiginan kan, ani sarakalasebagaw, ani ciraw, ani Zeruzalɛmukaw bɛɛ, ne bɛna o bɛɛ fa fɔ ka o ɲanamini. 
Ne bɛna o gbasi ɲɔgɔn na ka o cici, facɛw ni dencɛw bɛɛ. Matigi Ala ko ten. Ne tɛna hina, ne tɛna maɲuman, ne tɛna makari mɔgɔ si ra. Foyi le tɛna ne bari ka o halaki.› » 
Aw ye mɛnni kɛ, aw ye aw toro malɔ kosɛbɛ, aw kana yada, sabu Matigi Ala le bɛ kumana. 
Aw ye bonya la Matigi Ala, aw ta Ala kan, sani a ye na dibi lajigi aw kan, sani aw sen ye talon kuruw ra, terebenda dibi ra. Aw bɛ yeelen makɔnɔna, nka a bɛna a yɛlɛma k’a kɛ saya dibi le ye, k’a kɛ dibikuruba ye. 
Nka ni aw ma lamɛnni kɛ, ne bɛna dogo ka kasi aw ta yɛrɛbonya kosɔn; ne bɛna kasi ka ɲaji caman bɔ, sabu o bɛna Matigi Ala ta sagakuru mina ka taga ni a ye. 
«A fɔ masacɛ ni masamuso ye ko: ‹Aw ye jigi ka sigi dugu ma, sabu masafugula min tun ye aw ta masiri ye, o bɔra aw kun na ka ben.› 
Jamana woroduguyanfan duguw ta dondaw datugura, mɔgɔ si tɛ yi min bɛ se ka o dayɛlɛ. Zuda mara mɔgɔw bɛɛ minana, o bɛɛ lajɛnnin minana ka taga ni o ye.» 
«Zeruzalɛmu, i ɲa kɔrɔta ka flɛri kɛ, minw bɛ nana ka bɔ sahiliyanfan fɛ, o flɛ! Sagakuru min tun dira i ma, o bɛ min? O sagakuru min tun ye i ta masiri ye, o bɛ min? 
Ele yɛrɛ ka minw karan, ka o kɛ i kuntigiw ye, ni olugu nana sigi i kunna, i bɛna mun fɔ sa? Yala dimi tɛna ben i kan i ko muso jigibagatɔ ta dimi wa? 
Ni i k’a fɔ i yɛrɛ kɔnɔ ko: ‹Mun kosɔn nin kow sera ne ma sa?› I ta terenbariya caya kojugu le kosɔn, i ta tagafe kɔrɔtara, k’a to o benna i kan. 
«Yala Etiyopika bɛ se k’a fari cogoya yɛlɛma wa? Walama waraninkala bɛ se k’a siw ɲɛgɛn bɔ a yɛrɛ ra wa? Aw fana bɛ se ka koɲuman kɛ cogo di, aw minw derira kojugukɛ ra? 
Ne bɛna aw janjan i ko kongokolon fɔɲɔ bɛ binjalan cɛ ka taga cogo min na. 
«Ele ninyɔrɔ ye nin ye, ne ka min latigɛ i ye. Matigi Ala ko ten, sabu i ɲinana ne kɔ, ka i jigi la faninya alaw kan. 
Ne bɛna i ta tagafe kɔrɔta k’a se fɔ i ɲada ma janko o ye i lebu ye. 
Ne ka i ta jɛnɛyaw ye, ani i ta cɛkokasiw, ani i bɛ i ta jatɔyajugu minw kɛ kongoriw kunna ani kongokɔnɔyɔrɔw ra. Ne ka i ta ko haramuninw ye. E, Zeruzalɛmu, bɔnɔ bɛna ele sɔrɔ, ele bɛna bɔ i ta saninyabariya ra tuma juman le sa?» 
﻿Yeremi.
14.
Matigi Ala ka kuma min lase Yeremi ma sanjinabariya ko ra, o le ye nin ye: 
«Zuda bɛ maɲumankokasi kɛra, o ta duguw benbenna; mɔgɔw jusu kasinin sigisiginin bɛ dugu ma; kasikan le bɛ bɔra Zeruzalɛmu dugu kɔnɔ. 
Matigicɛw bɛ o ta baaradenw ci ka taga ji ɲini; olugu bɛ taga kɔlɔnda ra, nka o tɛ ji sɔrɔ. O bɛ sekɔ ni o ta minan lakolon ye, o kɔnɔnɔfirinin ni o jigi tigɛnin bɛ o kun datugu ka sekɔ ka na. 
Dugukolo jara fɔ k’a pɛrɛnpɛrɛn, sabu sanji tɛ benna jamana kɔnɔ. Sɛnɛkɛbagaw jigi tigɛra, fɔ o bɛ o kun datugu. 
Hali minanmuso bɛ den woro kongo kɔnɔ ka taga k’a to yi, sabu bin tɛ yi. 
Kongofaliw bɛ lɔlɔ fara kongoriw kunna, ka to ka fɔɲɔ mina i ko kongowuruw; o ɲadenw baraka banna sabu bin tɛ yi.» 
Mɔgɔw ko: «E, Matigi Ala, hali ni an ta terenbariya ka an jaraki, an dɛmɛ i tɔgɔ kosɔn! An ta lanabariya bonyara, an ka jurumun kɛ, ka i hakɛ ta. 
Ele le ye Izirayɛli jigi ye, ele le ye a bɔsibaga ye a degu wagatiw ra. Mun kosɔn i bɛna kɛ jamana kɔnɔ i ko lonan, i ko dugutagabaga min bɛ na su kelen dɔrɔn si, ka taga? 
Mun kosɔn i bɛ kɛ i ko mɔgɔ min dabari bɛɛ banna, i ko kɛrɛkɛcɛfari min tɛ se ka mɔgɔ kisi? O bɛɛ n’a ta, Matigi Ala, i bɛ an cɛ ra, ele tɔgɔ le bɛ an na; i kana ban an na!» 
Matigi Ala bɛ min fɔ nin mɔgɔw ma, o ye, ko: «Can ra, yaala ka di o ye. O sen tɛ to yɔrɔ kelen na; o kosɔn Matigi Ala tɛ o fɛ tuun. Sisan kɔni, a bɛna a hakiri to o ta terenbariyaw ra, ka o ta jurumunw hakɛ bɔ o ra.» 
Matigi Ala k’a fɔ ne ye tuun ko: «I kana daariri kɛ nin mɔgɔw ye ko ne ye koɲuman kɛ o ye. 
Hali ni o ka sun don ka ne daari, ne tɛna o kasikan lamɛn. Ni o ka saraka jɛnitaw* ni siman sarakaw* bɔ ne ye, ne tɛna sɔn o ra. Ne bɛna o halaki ni kɛrɛkɛmuru, ni kɔngɔ, ni banajuguw ye.» 
Ne ko: «E, Dunuɲatigi Ala, a flɛ, ciraw b’a fɔra o ye ko: ‹Kɛrɛ tɛna ben aw kan, kɔngɔ fana tɛna ben aw kan, sabu Ala bɛna hɛra ɲanaman le di aw ma nin yɔrɔ ra yan.› » 
Matigi Ala ka ne jaabi ko: «Ciraw bɛ faninya le fɔra ne tɔgɔ ra. Ne ma o ci, ne ma foyi fɔ o ye, ne ma kuma don o da ra; faninya sikow, ani kuma gbansanw, ani mɔgɔlafirikuma minw bɛ bɔ o yɛrɛ ta miiriya ra, o bɛ o cirayakumaw le fɔra aw ye. 
O kosɔn nin cira minw bɛ kumana ne tɔgɔ ra k’a sɔrɔ ne ma o ci, k’a fɔ ko kɛrɛ tɛna kɛ nin jamana ra, walama kɔngɔ, Matigi Ala bɛ min fɔ o ciraw kama, o ye nin ye: Kɛrɛkɛmuru ni kɔngɔ le bɛna o ciraw halaki. 
O bɛ o cirayakumaw fɔra mɔgɔ minw ye fana, kɔngɔ ni kɛrɛkɛmuru bɛna olugu faga ka o suw benben Zeruzalɛmu dugukɔnɔsiraw ra; olugu yɛrɛ o, o ta musow o, o dencɛw o, o denmusow o, mɔgɔ tɛna sɔrɔ ka o si su don. Ne bɛna o ta juguya ben o yɛrɛ kan.» 
Nin kuma fɔ o ye, ko: «Ne ɲaji ye jigi su ni tere, a kana lɔ ka ye, sabu kojuguba benna ne ta dugumɔgɔw kan, banajuguba dɔ le benna o kan. 
Ni ne ka taga kongo kɔnɔ, kɛrɛkɛmuru ka minw faga, olugu suw bɛ yi; ni ne ka don dugu kɔnɔ, kɔngɔ ka minw mina fɔ ka o halaki, olugu bɛ yi. Ciraw, ani sarakalasebagaw bɛ yaala jamana kɔnɔ, nka o tɛ foyi faamu nin kow ra.» 
Mɔgɔw ko: «E, Ala, yala i banna Zuda jamana ra pewu le wa? Yala Siyɔn dugu lɔgɔ bɔra i ra le wa? Mun kosɔn i ka tɔɔrɔ ben an kan, k’a to fla tɛ sɔrɔra an ta tɔɔrɔ ra? An tun bɛ hɛra le makɔnɔna, nka a ma na ɲa; an tun bɛ an ta tɔɔrɔw nɔgɔyawagati le makɔnɔna, nka o nana kɛ jatigɛba le ye. 
E, Matigi Ala, an lɔra an ta juguya ra, ani an bɛmaw ta terenbariya; sabu an ka jurumun kɛ ka i hakɛ ta. 
A kɛ i tɔgɔ kosɔn, i kana ban an na; i kana i ta masasiginan nɔɔrɔman mafiyɛnya! I hakiri to an na, i kana an ni i ta jɛnɲɔgɔnya cɛn. 
Siya tɔw ta batofɛn gbansanw bɛɛ ra, o ra juman kelen le bɛ se ka sanji laben? Yala sankolo bɛ se ka sanji lana a yɛrɛ ma wa? Ele tɛ wa, ele Matigi Ala, an ta Ala? An jigi bɛ i kan, sabu ele le bɛ nin kow bɛɛ kɛbaga ye.» 
﻿Yeremi.
15.
Matigi Ala k’a fɔ ne ye tuun ko: «Hali ni Musa ni Samawilu le nana ka na lɔ ne ɲa kɔrɔ ka ne daari, ne tɛna sɔn nin mɔgɔw ma tuun. O gbɛn ka bɔ ne ɲa kɔrɔ, o ye taga. 
Ni o ko i ma ko: ‹O tuma an bɛna taga min le?› I ye o jaabi, ko Matigi Ala ko: ‹Minw ka kan ni banajugu ye, banajugu bɛ olugu faga, minw ka kan ni kɛrɛkɛmuru ye, kɛrɛkɛmuru bɛ olugu faga, minw ka kan ni kɔngɔ ye, kɔngɔ bɛ olugu faga, minw ka kan ni minari ye, olugu bɛ mina ka taga.› 
«Ne bɛna kojugu suguya naani le ben o kan; Matigi Ala ko ten: O bɛna o faga ni kɛrɛkɛmuru ye, wuruw bɛ o sogo sama k’a tigɛtigɛ, kɔnɔw bɛ o sogisogi, kongowaraw bɛ o halaki. 
Ne bɛna o ta ko kɛ jatigɛkoba ye dugukolo siya tɔw bɛɛ fɛ; ne bɛna o kɛ Ezekiyasi dencɛ Manase, Zuda masacɛ ta kojuguw le kosɔn, a tun ka kojugu minw bɛɛ kɛ Zeruzalɛmu.» 
«E, Zeruzalɛmu, jɔn le bɛna makari ele ra sa? Jɔn le bɛna i jusu saaro? Jɔn le bɛna a ta sira bla ka faran ka na ele koɲininka? 
Ele banna ne ra; Matigi Ala ko ten, i ka i kɔ di ne ma, o kosɔn ne ka ne boro bɔ i kama ka i halaki, sabu ne sɛgɛra sabari ra. 
Ne bɛna o fiyɛ ni simanfiyɛnan ye ka o labɔ jamana kɔnɔ, ka o janjan, ka o bɔnɔ o ta denw na. Ne bɛna ne ta mɔgɔw halaki, sabu o ma sekɔ ka bɔ o ta sirajuguw kan. 
Ne sababu ra, o ta muso cɛ saninw cayara ka tɛmɛ hali kɔgɔjida kɛnkɛn kan. Ne ka cɛnrikɛbaga ci teregban papa fɛ kɛrɛkɛdenw bamusow kama; ne barara ka kɔnɔnɔfiri ni jatigɛ cun o kan. 
Muso min tun ka dencɛ wolonfla woro, o baraka banna, a nɛnɛkiri minana a ra. Ale ta tere bɛ ben, k’a sɔrɔ tere ma ban fɔlɔ; a maroyara, fɔ ka lebu. Ni o tɔ minw ka to, ne bɛna olugu labla kɛrɛkɛmuru ye ka o bla o juguw ɲa kɔrɔ. Matigi Ala ko ten.» 
«E, ne bamuso, bɔnɔ ka ne sɔrɔ sabu i ka ne woro! Ne le kɛra jamana bɛɛ lajɛnnin ta sɔsɔriw ni a ta kɛrɛw kun ye! Ne ma juru don mɔgɔ ra, ne ma juru ta mɔgɔ fɛ, nka bɛɛ bɛ ne dangara.» 
Matigi Ala ka ne jaabi ko: «Sigiya t’a ra, ne bɛna i bɔsi i ta wagatigbɛlɛnw na, ani i degu wagatiw ra: i juguw yɛrɛ le bɛna na i daari. 
Yala mɔgɔ bɛ se ka nɛgɛ kari wa, sahiliyanfan ta nɛgɛ, walama siranɛgɛ? 
«Ne bɛna a to mɔgɔw ye aw borofɛnw, ani aw ta naforow cɛ, o tɛna foyi sara aw ye; o bɛ kɛ aw ta jurumunw le kosɔn, aw ka jurumun minw bɛɛ kɛ aw ta jamana kɔnɔ. 
Ne bɛna a to aw ye taga kɛ aw juguw ta jɔnw ye jamana dɔ ra, aw ma jamana min lɔn; sabu ne ta dimi manana i ko tasuma, o tasuma bɛ manana aw le kama. 
«Ele ka fɛn bɛɛ lɔn, Matigi Ala; i hakiri to ne ra, i janto ne ra, ka ne dimibɔ ne tɔɔrɔbagaw ra; i kana muɲu ne juguw kɔrɔ fɔ ka na a to o ye ne latunu. I hakiri to a ra ko ne kɛra mafiyɛnyarifɛn ye ele le kosɔn. 
Ne ka i ta kumaw sɔrɔ minkɛ, ne ka o domu, i ta kuma ka ne ninsɔndiya, ka ne jusu diya, sabu ele tɔgɔ le bɛ ne ra. E, Matigi Ala, Fangatigi Ala. 
Ne ma taga sigi ni mɔgɔlɔgɔbɔbagaw ye ka yɛrɛko ni olugu ye; i boro baraka ka ne jagboya ka sigi ne kelen na, sabu i ka ne jusu bɔ kosɛbɛ mɔgɔw kama. 
Mun kosɔn ne ta sɛgɛ tɛ banna ka ye? Mun kosɔn ne ta bana tɛ banna ka ye, a tɛ sɔnna ka kɛnɛya? Yala i b’a fɛ ka kɛ ni ne ye le i ko bunun min bɛ mɔgɔ janfa wa, i ko mɔgɔ tɛ se k’a jigi la bunun min ta ji kan?» 
Ayiwa, Matigi Ala ta jaabi ye nin ye: «Ni i ka na ne fɛ tuun, ne bɛna i ta, ka i lɔ i lɔyɔrɔfɔlɔ ra ne ɲa kɔrɔ. Ni i ka fɛnɲanamanw faran ka bɔ fɛngbansanw na, o tuma i bɛna kɛ ne ta daramina ye. O ra, olugu le bɛna sekɔ ka na ele fɛ, ele le tɛna sekɔ ka taga olugu fɛ. 
Ne bɛna i kɛ nin mɔgɔw fɛ i ko siranɛgɛkogo barakaman; o bɛna i kɛrɛ, nka o tɛna se i ra, sabu ne bɛna kɛ ni i ye, janko ka i kisi, ka i bɔsi; Matigi Ala ko ten. 
Ne bɛna i bɔsi ka bɔ mɔgɔjuguw boro, ne bɛna i kisi ka bɔ mɔgɔ jusu farimanw boro.» 
﻿Yeremi.
16.
Matigi Ala k’a ta kuma lase ne ma, k’a fɔ ne ye ko: 
«I man kan ka muso furu, ka dencɛ walama denmuso sɔrɔ ni a ye nin yɔrɔ ra yan; 
sabu dencɛw, ani denmuso minw bɛna woro yan, ani o bamuso minw bɛna o woro, ani o facɛ minw bɛna o woro nin jamana kɔnɔ yan, Matigi Ala b’a fɔ olugu ta ko ra, ko: 
‹Bana dɔw bɛna o faga, mɔgɔ tɛna sɔrɔ ka o sanga kɛ, ka o sutara. O suw bɛna kɛ nɔgɔ le ye dugukolo kan. Kɛrɛkɛmuru ni kɔngɔ fana bɛna o halaki. O suw bɛna kɛ kɔnɔw ni kongowaraw ta domuni ye.› » 
Matigi Ala ko ne ma ko: «I man kan ka don sangabon kɔnɔ, i man kan ka taga sukoya ra, walama ka mɔgɔ su kasi, sabu ne ka ne ta hɛra bɔ nin jamana mɔgɔw kan, Matigi Ala ko ten; ne ta ɲumanya ni ne ta hina bɔra o kan. 
Mɔgɔbaw, ani mɔgɔ fitiniw bɛɛ bɛna sa nin jamana kɔnɔ; mɔgɔ tɛna o ta sanga kɛ, o su tɛna don kaburu kɔnɔ. Mɔgɔ si tɛna a fari tigɛtigɛ ka tagamasiyɛn kɛ a fari ra o kosɔn, mɔgɔ si tɛna a kun li o kosɔn. 
Mɔgɔ si tɛna domuni kɛ ni mɔgɔ ye ko a bɛ o tigi jusu saaro, ko sabu a ta mɔgɔ sara, walama ka minnifɛn min ni mɔgɔ ye, ko a bɛ a jusu saaro, ko sabu a facɛ walama a bamuso sara. 
«I man kan ka taga ɲanagbɛ yɔrɔ ra fana, ka taga sigi ni mɔgɔ dɔw ye ka domuni kɛ, ka min; 
sabu Fangatigi Ala, Izirayɛli ta Ala ko: ‹Ne bɛna ɲagarikanw, ani ninsɔndiyakanw, ani kɔɲɔcɛ ta dɔnkirilakanw, ani kɔɲɔmuso ta dɔnkirilakanw bɛɛ ban nin jamana kɔnɔ aw ta wagati ra, aw yɛrɛ ɲa na.› » 
«Ayiwa, ni i nana nin kumaw bɛɛ fɔ nin mɔgɔw ye, ni o ko i ma ko: ‹Mun kosɔn Matigi Ala ka nin kojugubaw bɛɛ latigɛ an kama? O tuma an ka terenbariyako juman le kɛ, walama an ka jurumun juman le kɛ Matigi Ala, an ta Ala ra sa?› 
I ye o jaabi ko: ‹Aw bɛmaw banna ne ra, Matigi Ala ko ten. O tugura ala wɛrɛw kɔ, ka olugu bato, ka o kinbiri gban o kɔrɔ. Nka ne kɔni, o banna ne ra, o ma to ne ta sariya kan. 
O bɛɛ n’a ta, aw belen ka kojugu kɛ ka tɛmɛ aw bɛmaw kan pewu. Aw bɛɛ bɛ tagama ka kaɲa ni aw yɛrɛ jusukun ta miiriyajuguw le ye; aw tɛ sɔn ka ne lamɛn. 
O kosɔn ne bɛna aw labɔ nin jamana ra, ka aw firi jamana wɛrɛ ra, aw ni aw bɛmaw si ma jamana min lɔn. Aw bɛna taga ala wɛrɛw bato o yɔrɔ ra su ni tere, sabu ne tɛna makari aw ra tuun.› » 
«O bɛɛ n’a ta, lon dɔ bɛna se, Matigi Ala ko ten, o lon na mɔgɔ tɛna a fɔ tuun ko: ‹Ne bɛ kari Matigi Ala ɲanaman tɔgɔ ra, ale min ka Izirayɛlimɔgɔw labɔ Misiran jamana ra.› 
Nka o bɛna a fɔ le ko: ‹Ne bɛ kari Matigi Ala ɲanaman tɔgɔ ra, ale min ka Izirayɛlimɔgɔw lana ka bɔ sahiliyanfan jamana ra, ani ka bɔ jamana tɔw bɛɛ ra, a tun ka o gbɛn ka taga jamana minw bɛɛ ra.› Sabu ne bɛna o lasekɔ o ta dugukolo kan, ne tun ka dugukolo min di o bɛmaw ma. 
«A flɛ, ne bɛna jɛgɛminabaga caman ci, Matigi Ala ko ten, olugu bɛna taga o mina; o kɔ, ne bɛna donso caman ci, olugu bɛna taga tugu o kɔ kuruw, ani kongoriw bɛɛ kan, fɔ ka taga don o kɔ farawow kɔnɔ. 
Sabu ne ɲa bɛ o ta kow bɛɛ ra; o ta ko si ma dogo ne ma, o ta terenbariyaw ma dogo ne ɲa kɔrɔ. 
Ne bɛna o ta terenbariyaw, ani o ta jurumunw juru sara o ra fɔlɔ, fɔ siɲaga fla, sabu o ka ne ta jamana lanɔgɔ ni o ta batofɛnw ye, nin tɛ batofɛn minw na; o ka ne ta yɔrɔ fa ni batofɛn cɛjugu haramuninw ye.» 
«E, Matigi Ala, ne ta fanga sɔrɔyɔrɔ, ani ne ta baraka sɔrɔyɔrɔ! Ele le ye ne dogoyɔrɔ ye wagatigbɛlɛnw na. Siyaw bɛna na i fɛ ka bɔ fɔ dugukolo danw na, ka n’a fɔ ko: ‹An bɛmaw ta alaw tun tɛ ala ɲanamanw ye; batofɛn gbansanw tun lo, minw ma se ka foyi ɲa o ye. 
Yala adamaden bɛ se ka ala lalaga a yɛrɛ ye wa? Ɔn-ɔn, sabu o fɛnw tɛ se ka kɛ alaw ye!› » 
Ala ko: «Ayiwa, a flɛ, ne bɛna o karan; sisan kɔni, ne bɛna ne ta sebagaya ani ne ta fanga yira o ra; ni o kɛra, o bɛna a lɔn ko ne le tɔgɔ ye ko Matigi Ala.» 
﻿Yeremi.
17.
«Zuda mara ta mɔgɔw ta jurumun sɛbɛra ni nɛgɛ le ye, a sɛbɛra ni lulu dabɔnin le ye; a sɛbɛra o jusukun ta walaka kan, a sɛbɛra o ta sarakabɔnanw gbanw kan. 
O ra, o dencɛw hakiri bɛna to o sarakabɔnanw na, o hakiri bɛna to o ta jo musoman Asera ta berew ra, o ka minw turu yiriba flaburumanw kɛrɛ fɛ, ani kongorijanw kunna, 
ani kuruyɔrɔw ra, ani kongokɔnɔyɔrɔw ra. Aw borofɛnw, ani aw ta naforow bɛɛ, ne bɛna a to mɔgɔw ye o bɛɛ cɛ, hali aw ta sɔnnikɛyɔrɔw! Ne bɛ o kɛ aw ta jurumun le kosɔn, aw ka jurumun minw kɛ aw ta jamana yɔrɔ bɛɛ ra. 
Ne ka jamana min di aw ma, aw yɛrɛ le bɛna a to o bɛ bɔsi aw ra. Ne bɛna aw lataga jamana dɔ ra, aw ma jamana min lɔn, ka taga aw kɛ aw juguw ta jɔnw ye; sabu aw ka ne ta dimi lawuri, i ko tasuma, tasuma min tɛna faga tuun.» 
Matigi Ala ko: «Mɔgɔ min b’a jigi la adamaden kan, o tigi danganin lo, min b’a boromala mɔgɔw ma, k’a ta miiriya bɔ Matigi Ala kan. 
O tigi bɛ i ko ŋaniyiri min bɛ kongokolon kɔnɔ; ale tɛna hɛra ye a ɲa ra fiyewu. A siginin bɛ to kongokolon yɔrɔ janinw le ra yi, kɔgɔ kabakuruw cɛ ra, mɔgɔ si tɛ yɔrɔ min na. 
«Nka mɔgɔ min b’a jigi la Matigi Ala kan, ni Matigi Ala ye mɔgɔ min jigiya ye, o tigi ta ɲana. 
A bɛ i ko yiri min turura jida ra, min bɛ a ta lilinw don ka taga ji fan na; a tɛ bɔ fundɛninwagati kala ma, a flaburuw kɛnɛ lo tuma bɛɛ. Hali ni sanji ma na san min na, a tɛ hami, a fana bɛ den wagati bɛɛ.» 
«Janfa bɛ adamaden jusukun na ka tɛmɛ fɛn bɛɛ kan, fla tɛ yi, min bɛ se k’a kɛnɛya. Jɔntigi le bɛ se ka adamaden jusukun cogo lɔn? 
Ne Matigi Ala, ne bɛ mɔgɔ jusukun sɛgɛsɛgɛ, k’a kɔnɔnɔkow bɛɛ jate mina, janko ka bɛɛ sara ka kaɲa ni a tagamacogo ye, ka bɛɛ sara ka kaɲa ni a ta kɛwalew ye. 
«Wɔlɔnin ma fan minw la, a bɛ taga biri o kan; mɔgɔ min bɛ naforo sɔrɔ terenbariya ra, o tigi fana ta bɛ ten. K’a si to a cɛmancɛ ra, a bɛ ta ka bɔ a ta naforo kɔrɔ, a ta kow bɛ laban i ko naloman ta kow. 
«Masasiginan nɔɔrɔman dɔ bɛ yi, min kɔrɔtanin lo tuma bɛɛ; an ta Ala ta batoso saninman bɛ o yɔrɔ le ra. 
E, Matigi Ala, ele min ye Izirayɛli jigi ye, ni mɔgɔ o mɔgɔ ka ban ele ra, o tigi bɛna maroya le. Minw bɛ o yɛrɛ mabɔ ele Ala ra olugu tɔgɔ bɛ to dugukolo buguri ra; sabu o banna bununji ɲanaman na, min ye Matigi Ala ye.» 
«E, Matigi Ala, ne kɛnɛya, ni o kɛra, ne bɛna kɛnɛya; ne kisi, ni o kɛra, ne bɛna kisi, sabu ne ta tandori kun ye ele le ye. 
«A flɛ, o b’a fɔra ne ma ko: ‹Matigi Ala ta kuma ko kɛra di le? A ka min fɔ, a ye o kɛ!› 
Nka ne kɔni, ne ma ban ka tugu ele kɔ, ka kɛ i ta sagagbɛnbaga ye. Ne tun t’a fɛ nin tɔɔrɔ ye se o ma; i yɛrɛ ka o lɔn. Kuma o kuma bɛ bɔ ne da ra, i ka o bɛɛ lɔn, a si ma dogo i ma. 
I kana kɛ ne fɛ jatigɛko ye; sabu ni kojugu ka se ne ma, ne dogoyɔrɔ ye ele le ye. 
A to ne tɔɔrɔbagaw le ye maroya, nka ne yɛrɛ kana maroya; olugu jigi le ye tigɛ, nka ne yɛrɛ jigi kana tigɛ. Kojugu lase o ma, ka cɛnri ben o kan fɔ siɲaga fla.» 
Matigi Ala k’a fɔ ne ye ko: «Dugu donda min tɔgɔ ye ko Jamanadenw ta donda, Zuda masacɛw bɛ don ka bɔ da min fɛ, taga lɔ o da ra. O kɔ, i ye taga lɔ Zeruzalɛmu dugu donda tɔw bɛɛ ra ten. 
I y’a fɔ mɔgɔw ye ko: ‹Aw ye Matigi Ala ta kuma lamɛn, aw Zuda masacɛw, ani aw Zuda mara mɔgɔw bɛɛ, ani aw Zeruzalɛmukaw bɛɛ, aw minw bɛ tɛmɛ nin daw fɛ! 
Matigi Ala ko: Aw ye aw yɛrɛ kɔrɔsi, aw kana to ka doniw ta Nɛnɛkirilon* na, ka don ni doniw ye Zeruzalɛmu dugu kɔnɔ. 
Aw kana bɔ ni doni ye aw ta bonw kɔnɔ fana Nɛnɛkirilon na, aw kana baara si kɛ; aw ye Nɛnɛkirilon kɛ lon saninyanin ye, i n’a fɔ ne tun k’a fɔ aw bɛmaw ye cogo min na. 
« ‹Nka o ma sɔn ka ne lamɛn, o ma o toro malɔ. O ka o kun gbɛlɛya, ka ban ka mɛnni kɛ, o ma sɔn ne ta ladirikan ma. 
« ‹Ayiwa, ni aw sɔnna ka ne lamɛn can ra, Matigi Ala ko ten, ni aw ma don ni doniw ye nin dugu dondaw fɛ Nɛnɛkirilon na, ni aw ka Nɛnɛkirilon kɛ lon saninyanin ye, ni aw ma baara si kɛ o lon na kɔni, 
o tuma masacɛw ni fagamaw bɛna to ka tɛmɛ nin dugu dondaw fɛ. O bɛna sigi masacɛ Dawuda ta masasiginan kan; o bɛna don sowotorow kɔnɔ, ka yɛlɛ sow kan, olugu ni o ta jamana ɲamɔgɔw, ani Zuda mara mɔgɔw, ani Zeruzalɛmu dugumɔgɔw; mɔgɔw bɛna sigi nin dugu kɔnɔ wagati bɛɛ. 
Ni o kɛra, mɔgɔw bɛna na ka bɔ Zuda duguw ra, ani Zeruzalɛmu kɛrɛfɛduguw ra, ani Boniyaminu ta mara ra, ani jamana dugumayanfan na, ani kuruyɔrɔw ra, ani jamana woroduguyanfan na, ka na saraka jɛnitaw*, ani saraka wɛrɛw, ani siman sarakaw*, ani wusunan sarakaw* bɔ, ka barakalari sarakaw* bɔ Matigi Ala ta so kɔnɔ. 
Nka ni aw ma ne lamɛn, ni aw ma Nɛnɛkirilon kɛ lon saninman ye, ni aw ka to ka doniw ta ka don Zeruzalɛmu dugu dondaw fɛ Nɛnɛkirilon na, o tuma ne bɛna tasuma don dugu dondaw ra; tasuma bɛna Zeruzalɛmu masabonbaw jɛni, a fana tɛna faga tuun.› » 
﻿Yeremi.
18.
Matigi Ala ka kuma min lase Yeremi tuun, o ye nin ye; a ko a ma ko: 
«I wuri ka taga dagalalagabaga ta so. Ni i sera yi, ne bɛna ne ta kuma lase i ma.» 
Ne tagara dagalalagabaga ta so, ka taga a sɔrɔ a bɛ daga dɔ lalagara dagalalaganan kan. 
Ne nana a ye ko tuma dɔw ra, a b’a fɛ ka daga min lalaga, o daga tɛ ɲa a boro, sabu tuma dɔ bɔgɔ bɛ kɛ ten dagalalagabaga boro. Ayiwa, ni a kɛra ten, a bɛ o daga yɛlɛma k’a kɛ daga suguya wɛrɛ ye, suguya min ka di a yɛrɛ ye. 
Matigi Ala k’a ta kuma lase ne ma, ko: 
«E, Izirayɛlimɔgɔw, yala ne tɛ se ka aw kɛ i ko nin dagalalagabaga b’a kɛra cogo min na wa? Matigi Ala ko ten. Aw bɛ ne boro i ko bɔgɔ bɛ dagalalagabaga boro kɔnɔ cogo min na, aw Izirayɛlimɔgɔw! 
«Ne bɛ se k’a fɔ siya dɔ ta ko ra, walama jamana dɔ ta o ra, ko ne bɛna a wuri ka bɔ a nɔ ra, k’a ci, k’a halaki; 
nka ne ka o kuma fɔ o siya min na, ni o siya k’a ta juguya dabla, o tuma ne tun ka kojugu min latigɛ a kama, ne bɛ o dabla. 
Ne bɛ se k’a fɔ fana siya dɔ ta ko ra, walama jamana dɔ ta ko ra, ko ne bɛna o siya lɔ, k’a sabati. 
Nka ni o siya ka kojugu kɛ ne ɲa kɔrɔ, ni o ma sɔn ka ne lamɛn, o tuma ne tun ka koɲuman min latigɛ o ye, ne bɛ o dabla. 
«Ayiwa, sisan a fɔ Zuda mara mɔgɔw bɛɛ ye, ani Zeruzalɛmukaw, ko Matigi Ala ko: ‹Ne bɛ kojugu dɔ labɛnna aw kama, ne bɛ ko dɔ ŋaninya aw kama. O ra aw bɛɛ ye sekɔ ka bɔ aw ta sirajuguw kan, ka aw tagamacogow, ani aw ta kɛwalew ɲa.› 
«Nka o ko: ‹I kana i yɛrɛ sɛgɛ! Ni an yɛrɛ ka min ŋaninya, an bɛna o le kɛ; an bɛna tagama ka kaɲa ni an yɛrɛ jusukun ta miirijuguw le ye.› » 
O kosɔn Matigi Ala ko: «Aw ye ɲininkari kɛ siyaw cɛ ra; jɔn le ka nin ko ɲɔgɔn mɛn ka ye? Izirayɛli, sunguru kanunin ka kojuguba kɛ. 
Ji min bɛ lɔ farakuru kunna Liban jamana ra, yala o bɛ se ka ban ka ye wa? Jisuma min bɛ woyo ka bɔ fɔ yɔrɔjan, yala o bɛ se ka ja ka ye wa? 
Ne ta mɔgɔw kɔni ɲinana ne kɔ. O bɛ taga wusunan sarakaw* bɔ batofɛn gbansanw ye. O kosɔn o sen bɛ talon o ta sira kan, fɔ o bɛ sirakɔrɔ bla, ka tɛmɛ sira wɛrɛw fɛ, sira minw man ɲi. 
O ka o ta jamana kɛ yɔrɔ lakolon ye, ka o kɛ lɔgɔbɔrifɛn ye tuma bɛɛ; mɔgɔ o mɔgɔ bɛ tɛmɛ, o tigi bɛ kabakoya, fɔ a b’a kun kɔmi. 
Ne bɛna o labori o juguw ɲa, ka o janjan, i ko terebɔyanfan fɔɲɔ bɛ fɛnw yɛrɛgɛ cogo min na. O ta ɲagbanlon na, ne bɛna ne kɔ le di o ma, ne tɛna ne ɲa di o ma.» 
O ko: «Aw ye na, an ye dabarijugu dɔ siri Yeremi kama. An tɛna fɔn sarakalasebaga ra min bɛ an karan sariya ra, an tɛna fɔn hakiritigi ra min bɛ an ladi, an tɛna fɔn cira ra min bɛ an waaju. Aw ye na, an ye Yeremi laben ni an ta nafigiya kumaw ye. An kana an janto a ta kumaw si ra tuun.» 
«E, Matigi Ala, i janto ne kumakan na, ne kɛrɛbagaw ta kuma lamɛn! 
Yala koɲuman ka kan ka sara ni kojugu ye wa? Sabu o ka dinga sogi ne ɲa. Ala, i hakiri to a ra ko ne lɔra i ɲa kɔrɔ ka kuma i fɛ olugu ta ɲa le kosɔn, janko ka i ta dimi mabɔ o ra. 
Ayiwa, a to kɔngɔ ye ben o ta denw kan; kɛrɛkɛmuru ye o faga. O ta musow ye bɔnɔ o ta denw na, o ye kɛ muso cɛ saninw ye; sabu banajugu bɛna ben o ta cɛw kan ka o faga, kɛrɛkɛmuru bɛ o ta cɛdenw faga kɛrɛkɛyɔrɔ ra. 
Ni i nana bara ka benkannikɛbagaw lana o kama tuma min na, kulekanw ye bɔ o ta sow kɔnɔ, sabu o ka dinga sogi janko ne ye ben o kɔnɔ, o ka janw dogo k’a la janko ne senw ye mina o ra. 
«Nka ele kɔni, Matigi Ala, o ka jɛn min o min siri janko ka ne faga, ele ka o bɛɛ lɔn. I kana sɔn ka o ta terenbariyaw yafa o ma, i kana o ta jurumunw jɔsi ka bɔ i ɲa kɔrɔ, o ye bɔ ka ben i ɲa kɔrɔ, ni i ta dimi wagati sera, i ye wuri o kama.» 
﻿Yeremi.
19.
Matigi Ala k’a fɔ ne ye tuun ko: «Taga bɔgɔdaga dɔ san dagalalagabaga fɛ; o kɔ, i ye taga dugu cɛkɔrɔbaw, ani sarakalasebaga cɛkɔrɔba dɔw wele, 
aw ye bɔ ka taga Bɛni Hinɔmu ta dingakolonba yɔrɔ ra, donda min bɛ wele ko Dagakolonw ta donda, aw ye taga o donda ra. Ni aw sera yi, ne bɛ kuma min fɔ i ye, i ye pɛrɛn ka o fɔ. 
I b’a fɔ o ye ko: ‹Aw ye Matigi Ala ta kuma lamɛn, aw Zuda masacɛw, ani aw Zeruzalɛmukaw! Fangatigi Ala, Izirayɛli ta Ala ko: Ne bɛna kojuguba dɔ ben nin yɔrɔ kan; ni mɔgɔ o mɔgɔ toro nana o mɛn, o tigi bɛna kabakoya fɔ ka manwu. 
Sabu o banna ne ra, ka nin yɔrɔ yɛlɛma k’a kɛ yɔrɔ gbansan ye. O ka wusunan sarakaw* bɔ ala wɛrɛw ye, olugu yɛrɛ ni o bɛmaw ni Zuda masacɛw si tun ma ala minw lɔn. O bagara mɔgɔ jarakibari caman ma, ka o faga nin yɔrɔ ra yan. 
O ka sɔnnikɛyɔrɔw lalaga Baali* ta jo ye, ka o dencɛw jɛni tasuma ra ka o kɛ saraka jɛnitaw* ye ka Baali ta jo sɔn, k’a sɔrɔ ne ma o fɔ o ye, ne ma o kuma ɲɔgɔn fɔ o ye, o ko yɛrɛ ma don ne ta miiriya ra ka ye. 
« ‹Ayiwa, o kosɔn, a flɛ, lon dɔ bɛna se, Matigi Ala ko ten, o lon na nin yɔrɔ tɛna wele tuun ko: Tofɛti, walama ko: Bɛni Hinɔmu dingakolonba, nka a bɛna wele le ko: kannatigɛri dingakolonba. 
Ne bɛna Zuda ni Zeruzalɛmu ta kolatigɛninw cɛn nin yɔrɔ ra. Ne bɛna a to o juguw ye o faga ni kɛrɛkɛmuru ye; minw bɛ o fagayɔrɔ ɲinina, ne bɛna o don olugu boro; ne bɛna o sogo kɛ kɔnɔw, ani kongowaraw ta domuni ye. 
Ne bɛna nin dugu kɛ yɔrɔ lakolon ye, ka mɔgɔw kabakoya fɔ o bɛ filen fiyɛ. Ni mɔgɔ o mɔgɔ ka tɛmɛ a kɔrɔ, o tigi bɛna kabakoya fɔ ka filen fiyɛ a ra a ta tɔɔrɔw bɛɛ kosɔn. 
Ne bɛna o jagboya o ye o dencɛw, ani o denmusow sogo domu. O yɛrɛ fana bɛna ɲɔgɔn sogo domu; o wagati b’a sɔrɔ o jugu minw bɛ o fagayɔrɔ ɲinina, olugu ka o ta dugu lamini ka o degu kosɛbɛ.› 
«Ayiwa, o kɔ, cɛkɔrɔba minw tun tagara ni i ye, i ye bɔgɔdaga ci olugu ɲa na, 
k’a fɔ o ye ko Fangatigi Ala ko: ‹Ne bɛna nin mɔgɔw, ani nin dugu ci tan le, i n’a fɔ mɔgɔ bɛ bɔgɔdaga ci cogo min na; ni a cira, a tɛ se ka lalaga tuun. O bɛna suw don Tofɛti, sabu sudonyɔrɔ tɛna sɔrɔ yɔrɔ wɛrɛ ka mɔgɔw su don. 
« ‹Ne bɛna o le kɛ nin jamana ni a mɔgɔw ra; Matigi Ala ko ten. Ne bɛna nin dugu kɛ i ko Tofɛti kɛra cogo min na. 
O tun bɛ wusunan sarakaw* bɔra Zeruzalɛmu ta bonw, ani Zuda masacɛw ta bon minw bɛɛ kunna ka sankolokɔnɔfɛnw bato, ani ka rɛzɛnji sarakaw* bɔ ala wɛrɛw ye, ne bɛna o bonw kɛ yɔrɔ saninyabariw ye, i ko Tofɛti ta yɔrɔ.› » 
Ayiwa, Yeremi bɔra Tofɛti yɔrɔ ra, Matigi Ala tun k’a ci yɔrɔ min na ka taga cirayakumaw fɔ. A tagara lɔ Matigi Ala ta batoso lukɛnɛ ra k’a fɔ mɔgɔw bɛɛ ye ko: 
«Fangatigi Ala, Izirayɛli ta Ala ko: ‹Ne tun ka kojugu minw bɛɛ fɔ nin dugu kama, ani a kɛrɛfɛduguw bɛɛ, ne bɛna o kojugu ben o kan, sabu o ka o kun gbɛlɛya, ka ban ka ne ta kumaw lamɛn.› » 
﻿Yeremi.
20.
Yeremi tun bɛ nin cirayakuma minw fɔra, Imɛri dencɛ Pasuri, min tun ye sarakalasebaga ye ani Matigi Ala ta batoso kɔrɔsibagaw kuntigi, ale ka o kumaw mɛn. 
Pasuri ka cira Yeremi bugɔ, k’a senw don nɛgɛ ra k’a bla Matigi Ala ta batoso sanfɛyɔrɔ donda kɔrɔ, min bɛ wele ko Boniyaminu ta donda. 
Nka o dugusagbɛ, Pasuri ka Yeremi senw bɔ nɛgɛ ra k’a labɔ kaso ra. Yeremi k’a fɔ a ye ko: «Matigi Ala tɛ ele wele tuun ko: ‹Pasuri›, a bɛ i wele le ko: ‹Magɔri Misabibu›, ko: ‹siranyakoba bɛ fan bɛɛ ra›. 
Sabu Matigi Ala ko: ‹Ne bɛna siranyakoba le ben ele kan, ele ni i teriw bɛɛ. O juguw ta kɛrɛkɛmuru bɛna o faga ele yɛrɛ ɲa na. Ne bɛna Zuda mara bɛɛ don Babilɔni masacɛ boro fana; ale bɛna o cɛ ka taga ni o ye Babilɔni, ka taga o faga ni kɛrɛkɛmuru ye. 
Nin dugu ta fɛn maraninw bɛɛ, ani o ta baara tɔnɔ bɛɛ, ani o ta fɛn nafamanw bɛɛ, ani Zuda masacɛw ta naforo bɛɛ, ne bɛna o bɛɛ don o juguw boro; olugu bɛna ben o kan ka o fɛnw bɛɛ cɛ ka taga ni o ye Babilɔni. 
Ele Pasuri kɔni, ele ni i ta somɔgɔw bɛɛ, o bɛna aw mina ka taga ni aw ye. Ele bɛna taga Babilɔni; i bɛna sa yi, o bɛna i su don yi, ele ni i teriw bɛɛ, i ka i ta faninya cirayakumaw fɔ minw ye.› » 
E, Matigi Ala, i ka ne nɛgɛ ka ne sɔrɔ, ne fana sɔnna nɛgɛri ma; i ka ne mina jagboya ra ka se sɔrɔ ne kan. Ne kɛra yɛrɛkofɛn le ye lon bɛɛ; bɛɛ bɛ ne lɔgɔbɔ. 
Ni ne bɛ kuma tuma o tuma, fɔ ne ye kule le; ne bɛ pɛrɛn ka mɔgɔw ta jusukungbɛlɛya ni o ta tɔɲɔri fɔ. Matigi Ala ta kuma fɔri bɛ mafiyɛnyari ni lɔgɔbɔri le lase ne ma. 
Ayiwa, ni ne ko, ko ne tɛna a ko fɔ tuun, walama ko ne tɛna kuma a tɔgɔ ra tuun, a ta kuma bɛ ne jɛni ne jusukun na i ko tasuma, a bɛ i ko tasuma le donna ne kolow kɔnɔ; ne b’a fɔ ko ne b’a kun ne yɛrɛ ra, nka ne baraka bɛ ban, ne tɛ se. 
Jama bɛ kumajugu minw fɔra ne ma, ne bɛ o mɛnna: «Siranyakobaw bɛ fan bɛɛ ra! Aw y’a ko fɔ! An y’a ko fɔ ɲamɔgɔw ye!» Ne teriw bɛɛ bɛ ne kɔrɔsira k’a flɛ ni ne bɛna ben. Dɔw ko: «A bɛ se ka kɛ ko dɔ bɛna a nɛgɛ, ni o kɛra, an bɛna se sɔrɔ a kan, ka an yɛrɛ dimibɔ a ra!» 
Nka Matigi Ala bɛ ne fɛ i ko kɛrɛkɛcɛfari; o kosɔn ne nɔgbɛnbagaw bɛ talon ka ben, o tɛ se sɔrɔ. O bɛna maroya kosɛbɛ sabu o tɛna se sɔrɔ; o kun suurunin bɛna to tuma bɛɛ, mɔgɔ tɛna ɲina o ta maroya kɔ ka ye. 
Fangatigi Ala bɛ mɔgɔ terennin sɛgɛsɛgɛ, a b’a kɔnɔnɔkow ni a jusukunnakow bɛɛ lɔn. Ala, ni i bɛ i yɛrɛ dimibɔ o ra tuma min na, a to ne ɲa ye o ye, sabu ne ka ne yɛrɛ to ele le boro. 
Aw ye dɔnkiri la Matigi Ala ye, aw ye Matigi Ala tando; sabu a bɛ fagantanw nin kisi, ka bɔ kojugukɛbagaw boro. 
Ne worora lon min na, Ala ye o lon danga! Ne bamuso ka ne woro lon min na, Ala kana baraka don o lon na! 
Cɛ min tagara o kibaro fɔ ne facɛ ye, Ala ye o cɛ danga! Min k’a fɔ ko: «I ka den sɔrɔ, dencɛ lo,» fɔ ka ne facɛ ninsɔndiya kosɛbɛ, 
o cɛ ye kɛ i ko Matigi Ala ka dugu minw ci, ni a ma sɔn ka hina o ra. Sɔgɔmada fɛ a ye kulecikanw mɛn, teregban fɛ a ye kɛrɛmankanw le mɛn! 
Mun na a m’a to ne ye sa ne bamuso kɔnɔ? O ra ne bamuso tun bɛ kɛ ne ta kaburu ye, a lasiritɔ tun bɛ to ten wagati bɛɛ! 
Mun kosɔn ne bɔra ne bamuso kɔnɔ ka na to sɛgɛ ni jusukasi ra, fɔ ka taga ne ta dunuɲalatigɛ ban maroya ra? 
﻿Yeremi.
21.
Matigi Ala ka nin kuma le lase Yeremi ma, wagati min masacɛ Sedesiyasi ka Malikiya dencɛ Pasuri, ani Maseya dencɛ sarakalasebaga Sofoni ci Yeremi fɛ, ka taga a fɔ a ye ko: 
«Sabari ka Matigi Ala ɲininka an ye, sabu Babilɔni masacɛ Nebukadinɛsari bɛ kɛrɛ ra ni an ye. A bɛ se ka kɛ ko Matigi Ala bɛna a ta kabakoba dɔ kɛ an ye i n’a fɔ a derira k’a kɛ cogo min na, janko Nebukadinɛsari ye faran an na.» 
Yeremi ka o jaabi ko: «Aw ye taga a fɔ Sedesiyasi ye, 
ko Matigi Ala, Izirayɛli ta Ala ko: ‹A flɛ, kɛrɛkɛminan minw bɛ aw boro, aw bɛ Babilɔni masacɛ ni Babilɔnikaw kɛrɛra ni minw ye, sabu o ka aw ta dugu lamini, ayiwa, o kɛrɛkɛminanw ɲasinna aw ta dugu kɔfɛyɔrɔ ma, nka ne bɛna o yɛlɛma ka o ɲasin dugu yɛrɛ kɔnɔnɔyɔrɔ ma. 
Ne yɛrɛ bɛna aw kɛrɛ ni ne ta sebagaya ni ne ta fanga ye, ne diminin, ani ne jusu gbannin, ani ne jusu bɔninba. 
Ne bɛna nin dugu kɔnɔfɛnw bɛɛ kɛrɛ, adamaden fara bɛganw kan; bana juguba dɔ bɛna o faga. 
Matigi Ala ko ten; o kɔ, min ye Zuda masacɛ Sedesiyasi ye, ani a ta jamana ɲamɔgɔw, ani jamanadenw, ani minw bɔsira banajuguw, ani kɛrɛkɛmuru ni kɔngɔ boro, ne bɛna olugu don Babilɔni masacɛ Nebukadinɛsari boro, ka o don o juguw boro, ani min o min bɛ o fagayɔrɔ ɲinina. Nebukadinɛsari bɛna o faga ni kɛrɛkɛmuru ye; a tɛna makari o ra, a tɛna sabari, a fana tɛna hina.› 
«Min ye nin dugumɔgɔw ye, a fɔ olugu ye ko Matigi Ala ko: ‹A flɛ, ne bɛ ɲanamanya sira ni saya sira bla aw kɔrɔ. 
Ni min o min ka to dugu kɔnɔ, kɛrɛkɛmuru ni kɔngɔ ni banajugu bɛna o faga; nka Babilɔnika minw ka aw ta dugu lamini, ni mɔgɔ min ka bɔ ka taga a yɛrɛ di olugu ma, o tigi bɛ kisi, a ta kisiri le bɛ kɛ a ta nafa ye. 
Sabu ne ka ne ɲa sin nin dugu ma janko ka kojugu le kɛ a ra, koɲuman tɛ; Matigi Ala ko ten. Ne bɛ nin dugu don Babilɔni masacɛ boro, ko a y’a jɛni.› » 
Zuda masacɛ ta somɔgɔw, aw ye Matigi Ala ta kuma lamɛn! 
Dawuda ta somɔgɔw, Matigi Ala ko: «Aw ye kiti tigɛ can kan lon o lon. Mɔgɔw bɛ ben minw kan ka o borofɛnw cɛ, aw ye olugu bɔsi a tɔɲɔbagaw boro. Ni o tɛ, ne ta dimi bɛna mana ka aw jɛni i ko tasuma, mɔgɔ fana tɛna se ka o tasuma faga; ne bɛna o kɛ aw ta kɛwalejuguw le kosɔn. 
«Ne ni aw bɛ ɲɔgɔn na, aw kurufurancɛ mɔgɔw, aw minw siginin bɛ farakuru kan kɛnɛgbɛba ra! Matigi Ala ko ten. Aw minw b’a fɔra ko: ‹Jɔn bɛ se ka jigi ka na anw kama yan? Jɔn bɛ se ka na don fɔ anw ta dogoyɔrɔw ra yan?› 
Ayiwa, ne bɛna aw sara ka kaɲa ni aw ta kɛwalew ye, Matigi Ala ko ten. Ne bɛna tasuma dɔ don aw ta yiritu kɔnɔ, ka aw jɛni aw fan bɛɛ ra.» 
﻿Yeremi.
22.
Matigi Ala ko: «Taga Zuda masacɛ ta so, i ye taga nin kuma fɔ a ye. 
A fɔ ko: ‹Ele ye Matigi Ala ta kuma lamɛn, ele Zuda masacɛ, min sigira Dawuda ta masasiginan kan, ele ni i ta jamana ɲamɔgɔw, ani i ta mɔgɔ tɔ minw bɛɛ bɛ to ka don nin daw fɛ. 
Matigi Ala ko: Aw ye can ni terenninya sira tagama. Aw ye mɔgɔ tɔɲɔninw bɔsi ka bɔ o tɔɲɔbagaw boro, aw kana lonanw, ani feritaw, ani muso cɛ saninw minako juguya, aw kana jusukungbɛlɛyako kɛ o ra, aw kana mɔgɔ jarakibari faga nin jamana ra yan. 
Sabu ni aw ka nin kumaw sira tagama can yɛrɛ ra, o tuma masacɛ dɔw belen bɛna to ka sigi Dawuda nɔ ra a ta masasiginan kan, ka to ka don nin so dondaw fɛ o ta sowotorow kɔnɔ, ani o ta sow kan, olugu ni o ta jamana ɲamɔgɔw, ani o ta jamana mɔgɔw. 
Nka ni aw ma sɔn ka nin kumaw lamɛn, ne bɛ kari ne yɛrɛ tɔgɔ ra, Matigi Ala ko ten, ko nin so bɛna kɛ tomo le ye.› » 
Sabu Matigi Ala bɛ min fɔra Zuda masacɛ ta so ta ko ra, o ye nin ye; a ko: «Ele bɛ ne fɛ i ko Galadi mara, i ko Liban kuru kuncɛmayɔrɔ; nka o bɛɛ n’a ta, ne bɛna i kɛ kongokolonyɔrɔ le ye, ka i kɛ dugu lakolon ye. 
Ne bɛna cɛnrikɛbaga dɔw labɛn i kama; o bɛɛ ta baarakɛminan bɛ o boro. O bɛna i ta masaso sɛdiriyiriw bɛɛ ra cɛɲumanw tigɛtigɛ, ka o firi tasuma ra. 
«Siya camanba bɛna tɛmɛ nin dugu kɛrɛ fɛ; mɔgɔw bɛna to ka ɲɔgɔn ɲininka ko: ‹Mun kosɔn Matigi Ala ka nin ko ɲɔgɔn kɛ nin duguba ra sa?› 
Mɔgɔw bɛna o jaabi ko: ‹A ka nin kɛ sabu o banna Matigi Ala, o ta Ala ta jɛnɲɔgɔnya ma, ka taga o kinbiri gban ala wɛrɛw kɔrɔ ka olugu bato.› » 
Min sara aw kana o su kasi, aw kana aw yɛrɛ ɲanasisi o kosɔn. Min minana ka taga, aw ye kasi o le kosɔn, sabu a tɛ sekɔ tuun, a ɲa tɛna la a worojamana kan tuun. 
Matigi Ala ka kuma min fɔ masacɛ Salumu ta ko ra, Yoziyasi dencɛ min tun kɛra masacɛ ye a facɛ Yoziyasi nɔ ra, ka sɔrɔ ka bɔ nin jamana ra, o kuma ye nin ye ko: «Ale tɛ sekɔ yan tuun; 
o k’a mina ka taga ni a ye yɔrɔ min na, a bɛna sa yi, a tɛna nin jamana ye tuun.» 
«Mɔgɔ min bɛ a ta so lɔ, ni a tɛ terenninya jate, ka a sanfɛbon lɔ ni a tɛ can sira jate, a mɔgɔɲɔgɔnw bɛ baara kɛ a ye, nka a tɛ foyi di o ma, a tɛ o ta sara di o ma, bɔnɔ bɛna o tigi sɔrɔ. 
A b’a fɔ ko: ‹Ne bɛna sankaso belebele dɔ lɔ ne yɛrɛ tɔgɔ ra, k’a sanfɛbonw kɔnɔ bonya, ka finɛtiriw bɔ a ra ka ɲa, ka sɛdiriyirifɛrɛnw la a kɔnɔ, k’a kɔnɔnɔyɔrɔ mun k’a wulen k’a ɲa.› 
Ele b’a miiri ko sɛdiriyiri caman sɔrɔri le bɛna i ta masaya sabati wa? Yala ele facɛ fana tun tɛ domuni kɛra, ka min, i ko mɔgɔ tɔw wa? O bɛɛ n’a ta, a tun bɛ can ni terenninya sira tagama; o ra, a ta kow fana ɲana. 
A tun bɛ ɲanibagatɔw, ani fagantanw ta kiti tigɛ ka ɲa, o kosɔn a ta kow bɛɛ tun ka ɲi. Ayiwa, o kɛwale ɲɔgɔn le b’a yira ko mɔgɔ ka ne Ala lɔn; Matigi Ala ko ten. 
«Nka ele ɲa tɛ foyi ra, i jusukun tɛ foyi miiri ni i yɛrɛ ta nafa dɔrɔn tɛ, ani ka baga mɔgɔ jarakibariw ma ka o faga, ka mɔgɔw tɔɲɔ, ka o minako juguya. 
«O kosɔn Matigi Ala ka min fɔ Zuda masacɛ Yehoyakimu ta ko ra, Yoziyasi dencɛ, o kuma ye nin ye, ko: Mɔgɔ tɛna a su kasi, i ko o bɛ deri k’a fɔ cogo min na ko: ‹E, ne balemacɛ!› Walama ko: ‹E, ne balemamuso!› Mɔgɔ tɛna a su kasi, i ko o bɛ deri k’a fɔ cogo min na ko: ‹E, an matigicɛ!› Walama ko: ‹E, an ta masa!› 
O bɛna a sutara i ko fali bɛ sutara cogo min na; o bɛna a sama ka taga a firi Zeruzalɛmu dugu kɔ fɛ.» 
«Yɛlɛn Liban kuruw kan ka kule ci! Yɛlɛn Basan kuruw kan ka i kan kɔrɔta! Yɛlɛn Abarimu kuruw kan ka kule ci! Sabu i kanubagaw bɛɛ halakira ka ban. 
Tuma min na i tun bɛ i yɛrɛ jate fɛntigi ye, ne kumana i fɛ, nka i tun b’a fɔra ko: ‹Ne tɛna foyi lamɛn!› I ta cogo kɛra o le ye kabini i denmisɛnman; i ma sɔn ka ne kan lamɛn. 
Fɔɲɔ bɛna i ta kuntigiw bɛɛ ta, i kanubagaw bɛna mina ka taga jamana wɛrɛ ra; o wagati le ra, i bɛna maroya fɔ ka i kun suuru, i ta kojuguw bɛɛ kosɔn. 
Ele min sigira Liban, ka i ta ɲaga la sɛdiriyiriɲumanw cɛ ra, ni dimi nana se i ma, dimi min bɛ i ko muso jigibagatɔ ta dimi, i bɛna ŋuna dɛ!» 
«Ne bɛ kari ko sigiya t’a ra, ne le ye Ala ɲanaman ye, Matigi Ala ko ten, ko ele Yehoyakimu dencɛ Koniya, Zuda masacɛ, hali ni ele tun kɛra bororanɛgɛ le ye ne kininboro ra, ne bɛna ele sama ka bɔ. 
Minw bɛ i fagayɔrɔ ɲinina, ne bɛ i don olugu boro; i bɛ siran minw ɲa, ne bɛ i don olugu boro; ne bɛ i don Babilɔni masacɛ Nebukadinɛsari boro, ka i don Babilɔnikaw boro. 
Ne bɛna i gbɛn, ele ni i woroba, ka aw lataga jamana wɛrɛ ra, aw si ma woro jamana min na; aw bɛna taga sa o yɔrɔ le ra. 
Aw ta jamana lɔgɔ bɛna aw mina, fɔ ka sekɔlɔgɔ kɛ aw ra, nka aw tɛna se ka sekɔ ka na aw ta jamana ra tuun.» 
Ayiwa, yala nin Koniya tɔgɔ ye dagakolon cinin le ye wa, mɔgɔ tɛ min jate, mɔgɔ si tɛ min fɛ tuun? Mun kosɔn o ka ale ni a denw gbɛn, ka o firi jamana dɔ ra, o ma jamana min lɔn? 
E, dugukolo, dugukolo, dugukolo, Matigi Ala ta kuma lamɛn! 
Matigi Ala ko: «Aw ye nin cɛ tɔgɔ sɛbɛ i n’a fɔ mɔgɔ min ma den sɔrɔ, i n’a fɔ mɔgɔ min ma se sɔrɔ a ta dunuɲalatigɛ ra; sabu a ta den si tɛna se sɔrɔ, ka sigi Dawuda ta masasiginan kan, ka kɛ Zuda mara kuntigi ye tuun.» 
﻿Yeremi.
23.
«Sagagbɛnbaga minw bɛ ne ta sagakuru halakira ka sagaw janjan, bɔnɔ bɛ olugu sɔrɔ, Matigi Ala ko ten. 
O kosɔn sagagbɛnbaga minw bɛ ne ta mɔgɔw kunna, ne Matigi Ala, Izirayɛli ta Ala ka min fɔ olugu ta ko ra, o ye nin ye, ko: Aw le ka ne ta sagaw gbɛn, ka sagakuru janjan; aw ma aw hakiri to o ra, nka ne kɔni bɛna ne hakiri to aw ra ka aw sara ka kaɲa ni aw ta kɛwalejuguw ye. Matigi Ala ko ten. 
«Ne ta sagakuru tɔ minw tora jamanaw bɛɛ ra, ne tun ka o gbɛn ka taga jamana minw bɛɛ ra, ne yɛrɛ bɛna olugu lajɛn, ka o lana o yɛrɛ ta yɔrɔ ra; o bɛna bugu, ka caya kosɛbɛ. 
Ne bɛna sagagbɛnbaga dɔw bla o kunna, minw bɛna o kɔrɔsi. Siranya tɛna o mina tuun, jigitigɛko tɛna o sɔrɔ tuun; o dɔ tɛna tunu tuun. Matigi Ala ko ten.» 
A flɛ, lon dɔ bɛna se, Matigi Ala ko ten, ne bɛna mɔgɔ terennin dɔ lawuri Dawuda ta duruja ra, min bɛna sigi masaya ra ka mɔgɔw mara ni hakiri ye, ka can ni terenninya ladon jamana kɔnɔ. 
Ale ta wagati ra, Zuda mara bɛna kisi, Izirayɛli jamana bɛna sigi hɛra ni laganfiya ra; o bɛna a wele tɔgɔ min na o ye ko: Matigi Ala, an ta terenninya tigi. 
«O le kosɔn, lon dɔ bɛna se, Matigi Ala ko ten, o lon na mɔgɔ tɛna a fɔ tuun ko: ‹Ne bɛ kari Matigi Ala ɲanaman tɔgɔ ra, ale min ka Izirayɛlimɔgɔw labɔ Misiran jamana ra.› 
Nka o bɛna a fɔ le ko: ‹Ne bɛ kari Matigi Ala ɲanaman tɔgɔ ra, ale min ka Izirayɛlimɔgɔw ta durujaw lana, ka aw lasekɔ ka bɔ sahiliyanfan jamana ra, ani ka bɔ jamana tɔw bɛɛ ra, a tun ka aw gbɛn ka taga jamana minw bɛɛ ra.› O bɛna na sigi o yɛrɛ ta dugukolo kan.» 
Min fɔra ciraw ta ko ra: «Ne jusu kasira kosɛbɛ, fɔ ka ne kolow bɛɛ magaya; ne kɛra i ko dɔrɔtɔ, i ko dɔrɔ ka mɔgɔ min ɲanamini, Matigi Ala ni a ta kuma saninmanw kosɔn. 
Sabu jamana fara jɛnɛya ra, jamana bɛ sukasi ra, danga kosɔn, kongokolon bɛganmarayɔrɔw jajara. Mɔgɔw bɛ bori kojugu nɔ fɛ, o bɛ o ja gbɛlɛya ka ko bɛnbariw le kɛ. 
Ciraw, ani sarakalasebagaw, o bɛɛ ye Alaɲasiranbariw le ye; hali ne ta batoso kɔnɔ, ne ka o ta kojuguw sɔrɔ yi! Matigi Ala ko ten! 
O kosɔn o bɛna tɛrɛndɛ o tɛmɛsira kan, o ta sira bɛ kɛ dibi ye; o bɛna o ɲɔni ka o ben, sabu ni ne nana wuri o kama san min na, ne bɛna kojugu ben o kan. Matigi Ala ko ten.» 
«Ne ka ko bɛnbariw ye Samari ta ciraw fɛ: O ka ciraya kɛ ni Baali* ta jo tɔgɔ ye, o ka ne ta mɔgɔw, Izirayɛlimɔgɔw lafiri. 
Nka Zeruzalɛmu ta ciraw fɛ, ne ka kojuguba le ye; o bɛ jɛnɛya kɛ, o bɛ tagama faninya kan. O bɛ baraka don kojugukɛbagaw ra, janko o si kana o ta juguya dabla. O bɛɛ bɛ ne ɲa kɔrɔ i ko Sodɔmukaw; Zeruzalɛmukaw bɛ i ko Gomɔrikaw.» 
O kosɔn Fangatigi Ala ka nin le fɔ ciraw ta ko ra, ko: «Ne bɛna o baro ni jalaji le ye, ka baga kɛ o minji ra k’a di o ma; sabu Zeruzalɛmu ta ciraw le sababu ra, Alaɲasiranbariya cayara jamana yɔrɔ bɛɛ ra.» 
Fangatigi Ala ko: «Ni ciraw bɛ cirayakumaw fɔ aw ye, aw kana o ta kumaw lamɛn, sabu o bɛ aw nɛgɛra ni kuma gbansanw le ye. O bɛ ko minw fɔra aw ye ko Ala ka o yira o ra, o kow bɔra olugu yɛrɛ le ra, o ma bɔ Matigi Ala da ra. 
Minw bɛ ne dɔgɔya, o bɛ sɔn k’a fɔ olugu ye ko: ‹Matigi Ala ko a bɛna hɛra kɛ aw ye!› Minw bɛɛ bɛ tugu o yɛrɛ jusukun ta miiriyaw kɔ o b’a fɔ olugu ye ko: ‹Kojugu foyi tɛna aw sɔrɔ!› 
O tuma, jɔntigi le tun bɛ ni Matigi Ala ye a ta kolatigɛyɔrɔ ra? Jɔn le ɲa k’a ye, walama k’a lamɛn? Jɔn le k’a janto a ta kuma ra, janko k’a lamɛn?» 
«A flɛ, Matigi Ala ta sanfɔɲɔ ye nin ye! A ta jusugban le wurira; o sanfɔɲɔba le wurira, a bɛ munumununa mɔgɔjuguw kunna. 
Matigi Ala ta dimi tɛna mala fɔ a ka ko min latigɛ a jusukun na, a ye o kɛ k’a dafa. Wagati nataw ra, aw bɛna o kow bɛɛ faamu.» 
Ala ko: «Ne ma nin ciraw ci, nka o borira ka taga ciraya kɛ; ne ma kuma don o da ra nka o tagara cirayakumaw fɔ. 
Ni o tun bɛ ni ne ye ne ta kolatigɛyɔrɔ ra, o tun bɛna ne ta kumaw lase ne ta mɔgɔw ma, k’a to o ye sekɔ ka bɔ o ta sirajuguw kan, ka o ta kɛwalejuguw dabla.» 
«Yala ne ye yɔrɔsurunmɔgɔw dɔrɔn ta Ala le ye wa? Matigi Ala ko ten. Yala ne tɛ yɔrɔjanmɔgɔw bɛɛ ta Ala ye fana wa? 
Yala mɔgɔ bɛ se ka dogo yɔrɔ dogonin dɔ ra ko ne Ala tɛna o tigi ye wa? Matigi Ala ko ten. Yala ne ta bonya ma sankolo ni dugukolo yɔrɔ bɛɛ fa wa? Matigi Ala ko ten.» 
«Ciraw bɛ min fɔra, ne ka o mɛn. O bɛ cirayakuma minw fɔra ne tɔgɔ ra o ye faninya le ye. O b’a fɔ ko: ‹Ne ka ko dɔ ye siko ra dɛ! Ne ka ko dɔ ye siko ra!› 
O ciraw bɛ jijara ka o faninya ciraya minw kɛ, ka o mɔgɔlafirikumaw miiri o jusukun na ka o ciraya kɛ, o bɛna o kow dabla tuma juman le? 
O bɛ to ka o ta siko minw ɲafɔ ɲɔgɔn ye, o b’a miiri ko o bɛ se k’a to ne ta mɔgɔw ye ɲina ne tɔgɔ kɔ, i n’a fɔ o bɛmaw ɲinana ne tɔgɔ kɔ cogo min na Baali* ta jo kosɔn. 
Ni cira min ka siko kɛ, o ye a ta siko lakari; nka ne ka ne ta kuma lase mɔgɔ min ma, o tigi ye ne ta kuma fɔ ka kaɲa ni can sira ye, sabu mun le ka simanɲaga ni simankisɛ kɛ kelen ye? Matigi Ala ko ten. 
Yala ne ta kuma tɛ i ko tasuma le wa? Matigi Ala ko ten. Yala a tɛ i ko nɛgɛkuru min bɛ fara ci wa? 
«A flɛ, nin le kosɔn ne bɛ ciraw kɛrɛ, Matigi Ala ko ten, olugu minw bɛ ne ta kuma sonya ɲɔgɔn fɛ. 
A flɛ, ne bɛ ciraw kɛrɛ, Matigi Ala ko ten; minw bɛ o yɛrɛ nɛnkun ta k’a fɔ ko: ‹Matigi Ala ko!› 
A flɛ, minw bɛ faninya sikow ciraya kɛra, ne bɛna olugu kɛrɛ, Matigi Ala ko ten; o bɛ o sikow lakari ka ne ta mɔgɔw lafiri ni o faninyakumaw ye, ani o ta kungbɛlɛya ye, k’a sɔrɔ ne ma o ci, ne ma foyi fɔ o ye. O tɛ foyi le ɲa nin mɔgɔw ye; Matigi Ala ko ten.» 
«Ayiwa, ni nin mɔgɔw, walama ni cira dɔ, walama ni sarakalasebaga dɔ ka i ɲininka ko: ‹Matigi Ala ta kuma ye juman le ye, a ka doni juman la an kan?› I ye o tigi jaabi ko: ‹Aw yɛrɛ le ye doni ye, ne bɛna o doni bɔ ne kunna. Matigi Ala ko ten.› 
Ni cira dɔ, walama ni sarakalasebaga dɔ, walama ni mɔgɔ dɔ k’a fɔ ko: ‹Matigi Ala ka doni juman le la ale kan!› Ayiwa, ne bɛna o tigi ni a ta somɔgɔw kɛrɛ. 
Aw ka kan ka aw sigiɲɔgɔnw, walama aw balemaw ɲininka le ko: ‹Matigi Ala ta jaabi ye juman ye? Matigi Ala ka mun fɔ?› 
Nka aw man kan k’a fɔ tuun ko: ‹Matigi Ala ka doni juman le la an kan!› Yala Matigi Ala ta kuma ye doni le ye wa? Ni aw bɛ o fɔ, o tuma aw bɛ Ala ɲanaman, Fangatigi Ala, an ta Ala ta kuma yɛlɛmana le. 
Aw ye cira ɲininka ko: ‹Matigi Ala ka i jaabi ko di? Matigi Ala ka mun fɔ?› 
Nka ni aw ka to k’a fɔ ko: ‹Matigi Ala ka doni la anw kan›, o tuma Matigi b’a fɔ ko: i n’a fɔ aw bɛ to ka nin kuma fɔ, ko: ‹Matigi Ala ka doni la anw kan› k’a sɔrɔ ne k’a fɔ aw ye ko aw kana a fɔ, ko: ‹Matigi Ala ka doni la anw kan›, 
o tuma ne bɛna ban aw ra pewu, ka aw gbɛn ka bɔ ne ɲa kɔrɔ, aw ni aw ta dugu bɛɛ, ne tun ka o dugu min di aw bɛmaw ma. 
Ne bɛna aw kɛ dɔgɔyarifɛn ye, dɔgɔyari min tɛna ban; ka aw lamaroya kosɛbɛ, mɔgɔ tɛna ɲina maroya min kɔ ka ye.» 
﻿Yeremi.
24.
Ayiwa, Matigi Ala ka toromɔ segi fla yira ne ra; o segiw blanin tun bɛ Matigi Ala ta batoso ɲa fɛ. O wagati y’a sɔrɔ Babilɔni masacɛ Nebukadinɛsari tun ka Yehoyakimu dencɛ Yekoniya, Zuda masacɛ, ani Zuda mara ɲamɔgɔw, ani bororabaarakɛbagaw, ani nɛgɛbaarabagaw mina ka bɔ Zeruzalɛmu ka taga ni o ye Babilɔni. 
Ayiwa, segi kelen ta toromɔw tun ka ɲi kosɛbɛ; o tun bɛ i n’a fɔ torosun den fɔlɔw. Nka segi tɔ kelen ta toromɔw bɛɛ tun cɛnna; mɔgɔ tun tɛ se ka o domu o cɛnkojugu fɛ. 
Matigi Ala ko ne ma ko: «Yeremi, i ɲa bɛ mun le ra?» Ne k’a jaabi ko: «Toromɔ! A ɲumanmanw kɔni ka ɲi kosɛbɛ, nka minw cɛnna, olugu man ɲi le fiyewu, hali mɔgɔ tɛ se ka o domu o cɛnkojugu fɛ.» 
Matigi Ala k’a ta kuma lase ne ma. 
A ko Matigi Ala, Izirayɛli ta Ala ko: «Mɔgɔ bɛ ɲabɔ toromɔɲuman fɛ cogo min na, ne ka Zuda mara mɔgɔ minw labɔ nin jamana ra ka o lataga Babilɔnikaw ta jamana ra, ne fana bɛna ɲabɔ olugu fɛ ten. 
Ne bɛna o flɛ ni ɲumanya ye, ka o lasekɔ ka na nin jamana ra yan tuun. Ne bɛna o lɔ, ne tɛna o ci tuun; ne bɛna o turu, ne tɛna o bɔn tuun. 
Ne bɛna ne lɔnniya don o jusu ra, k’a to o y’a lɔn ko ne le ye Matigi Ala ye. O bɛna kɛ ne ta mɔgɔw ye, ne fana bɛ kɛ o ta Ala ye, sabu o bɛna sekɔ ne ma ni o jusukun bɛɛ ye.» 
Ayiwa, min ye toromɔ cɛnninw ye, mɔgɔ tɛ se ka minw domu o cɛnkojugu fɛ, Matigi Ala ko: «Ne bɛna Zuda masacɛ Sedesiyasi kɛ o cogo le ra, ale ni a ta jamana kuntigiw, ani Zeruzalɛmuka tɔ minw tora nin jamana ra yan, ani minw tagara sigi Misiran. 
Ne bɛna min kɛ o ra, o bɛna kɛ jatigɛkoba ye dugukolo siyaw bɛɛ fɛ, k’a to bɛɛ ye o ta bɔnɔ ye; ne bɛna o gbɛn ka taga yɔrɔ minw na, o yɔrɔ mɔgɔw bɛɛ bɛna o mafiyɛnya, ka o tɔgɔ don o ta zanaw ra, ka o lɔgɔbɔ, ka o danga. 
Ne bɛna mɔgɔw bla ka taga ni kɛrɛkɛmuru ye o kama, ka kɔngɔ ben o kan, ani banajuguw, fɔ ka taga o tunu ka ban pewu o ta dugukolo kan, ne tun ka dugukolo min di o ni o bɛmaw ma.» 
﻿Yeremi.
25.
Ala ka kuma min lase Yeremi ma, Zuda mara mɔgɔw bɛɛ ta ko ra, Yoziyasi dencɛ Yehoyakimu, Zuda masacɛ ta masaya san naaninan na, ani Babilɔni masacɛ Nebukadinɛsari ta masaya san fɔlɔ ra, 
Yeremi ka o kuma le fɔ Zuda mara mɔgɔw bɛɛ ɲa na, ani Zeruzalɛmukaw bɛɛ ɲa na, ko: 
K’a ta Amɔn dencɛ Yoziyasi, Zuda masacɛ ta masaya san tan ni sabanan na, fɔ ka na se bi ma, nin ye a san mugan ni saba ye, Matigi Ala k’a ta kuma lase ne ma; ne bɛ to k’a fɔ aw ye lon o lon, nka aw ma sɔn k’a lamɛn. 
Matigi Ala ta baaradenw, minw ye a ta ciraw ye, a ka olugu bɛɛ ci aw le fɛ; a tun bɛ olugu ci aw fɛ lon o lon, nka o bɛɛ n’a ta, aw m’a lamɛn, aw ma aw toro malɔ a ta kuma ra. 
O tun bɛ to k’a fɔ aw ye ko: «Aw ye sabari, aw bɛɛ ye bɔ aw ta sirajuguw kan, ka aw ta kɛwalejuguw dabla; ni o kɛra, Matigi Ala ka dugukolo min di aw ni aw bɛmaw ma, aw bɛna to o dugukolo kan wagati bɛɛ, ani tuma bɛɛ. 
Aw kana tugu ala wɛrɛw kɔ ka aw kinbiri gban olugu kɔrɔ ka o bato; aw kana ne jusu bɔ ni aw yɛrɛ boro ta batofɛn lalaganinw ye; ni o kɛra, ne tɛna kojugu si kɛ aw ra. 
Nka aw ma ne lamɛn; Matigi Ala ko ten. Aw ka ne jusu bɔ ni aw yɛrɛ boro ta batofɛn lalaganinw ye, ka kojugu lase aw yɛrɛ ma. 
«O kosɔn Fangatigi Ala ko: ‹I n’a fɔ aw ma ne ta kumaw lamɛn, 
a flɛ, ne bɛna sahiliyanfan mɔgɔw bɛɛ wele, Matigi Ala ko ten, ani Babilɔni masacɛ Nebukadinɛsari, min ye ne ta baaraden ye; ne bɛna olugu lana nin jamana ni a mɔgɔw kama, ani siya minw bɛɛ ka o lamini, janko o ye o halaki pewu, fɔ ka o ta ko kɛ jatigɛkoba ye, ka o kɛ lɔgɔbɔrifɛn ye, ka o ta yɔrɔ kɛ yɔrɔ lakolonba ye tuma bɛɛ. 
Ne bɛna o ta ɲagarikanw, ani o ta ninsɔndiyakanw, ani kɔɲɔcɛ ta dɔnkirilakanw, ani kɔɲɔmuso ta dɔnkirilakanw, ani o ta mugusikanw bɛɛ ban, ka o ta fitinayeelenw bɛɛ faga.› 
Nin jamana bɛɛ bɛna kɛ tomo le ye, ka kɛ yɔrɔ lakolonba ye; nin siyaw bɛna to Babilɔni ta masacɛ ta fanga kɔrɔ fɔ san biwolonfla. 
«Nka ni o san biwolonfla dafara, ne bɛna wuri Babilɔni masacɛ ni a ta mɔgɔw yɛrɛ kama, o ta terenbariyaw kosɔn, Matigi Ala ko ten; ne bɛna Babilɔnikaw kɛrɛ, ka o ta jamana kɛ yɔrɔ lakolonba ye wagati bɛɛ. 
Ne tun ka kojugu o kojugu fɔ o ta jamana ta ko ra, ne bɛna o bɛɛ lase o ta jamana ma; ko o ko sɛbɛra nin kitabu kɔnɔ, Yeremi ka ciraya kɛ ka fɛn o fɛn fɔ siyaw kama, ne bɛna o kɛ. 
Sabu siya fangatigi dɔw, ani masacɛba dɔw fana bɛna o ta fanga sigi Babilɔnikaw kan; ne bɛna Babilɔnikaw fana sara ka kaɲa ni o ta kɛwalew ye, ani o boro ka baara min kɛ.» 
Matigi Ala, Izirayɛli ta Ala k’a fɔ ne ye ko: «Nin jifiyɛ mina ne boro; a fanin lo ne ta jusugban na i ko duvɛn; ne bɛ i ci siya minw fɛ, a to olugu bɛɛ ye dɔ min a ra. 
O bɛna a min fɔ ka talontalon, ka fatɔya bla o yɛrɛ ra, sabu ne bɛna murutigiw ci o kama.» 
Ne ka jifiyɛ mina Matigi Ala boro; Matigi Ala tun ka ne ci siya minw fɛ, ne k’a di olugu bɛɛ ma ko o bɛɛ y’a min: 
Zeruzalɛmukaw, ani Zuda dugu tɔw ta mɔgɔw, ani o ta masacɛw ni o ta kuntigiw, janko ka o ta yɔrɔ kɛ tomo ye, k’a kɛ jatigɛkoba ye, ani lɔgɔbɔrifɛn, ani yɔrɔ danganin, i n’a fɔ a bɛ cogo min na bi. 
Ne ka dɔ di Misiran masacɛ Farawona ma, ani a ta jamana ɲamɔgɔw, ani a kuntigiw, ani jamana mɔgɔw bɛɛ, 
ani siya wɛrɛ minw bɛɛ siginin bɛ ni o ye, ani Usi ta jamana masacɛw bɛɛ, ani Filisikaw ta jamana masacɛw bɛɛ, minw bɛ Asikalɔn, ani Gaza, ani Ekurɔn, ani Azidɔdika tɔ minw bɛ yi, 
ani Edɔmu jamana, ani Mohabu jamana, ani Amɔn jamana, 
ani Tiri masacɛw bɛɛ, ani Sidɔn masacɛw bɛɛ, ani masacɛ minw ta jamana bɛ fɔ yɔrɔjan kɔgɔji kɔ fɛ, 
ani Dedan jamana, ani Tema jamana, ani Buzi jamana, ani siya minw bɛɛ bɛ o bonbosi kɛrɛfɛyɔrɔw li, 
ani Arabujamana masacɛw bɛɛ, ani siya wɛrɛ minw siginin bɛ kongokolon kɔnɔ, olugu ta masacɛw, 
ani Zimiri masacɛw bɛɛ, ani Elamu masacɛw bɛɛ, ani Mɛdi masacɛw bɛɛ, 
ani sahiliyanfan masacɛw bɛɛ, minw yɔrɔ ka surun, ani minw yɔrɔ ka jan ɲɔgɔn na, ani dunuɲa masayaw bɛɛ, min o min bɛ dugukolo kɔ kan; Sesaki masacɛ le bɛna a ta min o bɛɛ kɔ fɛ. 
«O kɔ, i y’a fɔ o ye ko Fangatigi Ala, Izirayɛli ta Ala ko: ‹Aw y’a min ka ɲanamini, ka fɔɔnɔ, ka ben dugu ma fɔ aw kana se ka wuri tuun, sabu ne bɛna murutigiw ci aw kama.› 
«Ni o banna ka jifiyɛ mina i boro ka dɔ min, i y’a fɔ o ye ko Fangatigi Ala ko: ‹Aw bɛna a min yɛrɛ le!› 
Sabu aw y’a flɛ, ne yɛrɛ tɔgɔ bɛ fɔ dugu min kɔnɔ, ne bɛna kojugu damina o dugu le ra; o tuma aw don, yala ne bɛna aw jarakibari to wa? Ne tɛna aw jarakibari dɛ! Sabu ne bɛna murutigiw wele dugukolo mɔgɔw bɛɛ le kama. Fangatigi Ala ko ten.» 
Ayiwa, Matigi Ala k’a fɔ ne ye tuun ko: «Ele ye nin kow bɛɛ ciraya kɛ, k’a fɔ o ye ko: ‹Matigi Ala bɛna to san fɛ ka pɛrɛn, a bɛ to a ta yɔrɔ saninman kɔnɔ k’a kan bɔ. A bɛ pɛrɛn a yɛrɛ ta yɔrɔ mɔgɔw le kunna, a bɛ kule ci i ko rɛzɛnforogibagaw, a bɛ kule ci dugukolo mɔgɔw bɛɛ kama. 
A mankan bɛ se fɔ dugukolo dan na, sabu kɛrɛ dɔ le bɛ Matigi Ala ni siyaw cɛ, kiti dɔ le bɛ a ni adamadenw bɛɛ cɛ; a bɛna mɔgɔjuguw labla murutigiw ye. Matigi Ala ko ten.› » 
Fangatigi Ala ko: «Aw y’a flɛ, kojuguba dɔ bɛ nana yi, a bɛna bɔ siya dɔ ra, ka taga siya dɔ wɛrɛ ra; sanfɔɲɔba dɔ bɛ wurira ka bɔ fɔ dunuɲa dan na.» 
Matigi Ala bɛna minw faga o lon na, olugu suw bɛna ta dunuɲa kun dɔ ra, ka taga a bla a kun dɔ ra; mɔgɔ tɛna o su kasi, mɔgɔ tɛna o suw lajɛn, mɔgɔ tɛna o sutara; o bɛna tori ka kɛ nɔgɔ le ye dugukolo kan. 
Aw ye kasi, aw sagagbɛnbagaw, aw ye kule! Aw ye kolonkolon buguri ra, aw minw ye sagakuru kuntigiw ye; sabu aw kannatigɛlon sera. Aw bɛna ben ka ci ka yɛrɛgɛ i ko minan sɔngɔgbɛlɛn. 
Dogoyɔrɔ tɛna kɛ sagagbɛnbagaw fɛ tuun, bɔsiyɔrɔ tɛna kɛ sagakuru kuntigiw fɛ tuun. 
Aw ye sagagbɛnbagaw kulekan lamɛn! Aw ye sagakuru kuntigiw kasikanw lamɛn! Matigi Ala ka o ta bɛganmarayɔrɔw bɛɛ halaki. 
O ta bɛganmarayɔrɔ laganfiyaninw kɛra yɔrɔ lakolonbaw ye, Matigi Ala ta dimiba kosɔn. 
A bɔra a ta yɔrɔ ra i ko jaraden bɛ bɔ a dogoyɔrɔ ra cogo min na; o ta jamana bɛna kɛ yɔrɔ lakolon ye, cɛnrikɛbaga ta fariya kosɔn, ani Matigi Ala ta dimiba kosɔn. 
﻿Yeremi.
26.
Yoziyasi dencɛ Yehoyakimu Zuda masacɛ ta masaya damina ra, Matigi Ala ka nin kuma fɔ, Yeremi ye. 
«Matigi Ala ko: ‹Taga lɔ Matigi Ala ta batoso lukɛnɛ ra; mɔgɔ minw bɛ to ka bɔ Zuda duguw bɛɛ ra ka na o kinbiri gban ka Matigi Ala bato a ta batoso kɔnɔ, ne bɛ i ci ni kuma minw bɛɛ ye olugu fɛ, taga o kumaw bɛɛ fɔ o ye, i kana hali kelen bɔ a ra. 
A bɛ se ka kɛ ko o bɛna i lamɛn, ka sekɔ ka bɔ o ta sirajugu kan; ni o kɛra, ne tun b’a fɛ ka kojugu min kɛ o ra o ta kɛwalejuguw kosɔn, ne bɛna nimisa ka o dabla. 
A fɔ o ye ko Matigi Ala ko: Ni aw ma ne lamɛn ka tagama ka kaɲa ni ne ta sariyaw ye, ne ka sariya minw yira aw ra, 
ni aw ma ne ta baaradenw ta kumaw lamɛn, minw ye ne ta ciraw ye, ne tun bɛ olugu minw ci aw fɛ lon o lon, nka aw tɛ o lamɛnna, 
o tuma ne bɛna nin batoso kɛ i n’a fɔ ne ka Silo kɛ cogo min na, ka nin dugu kɛ dugu danganin ye dugukolo siyaw bɛɛ ɲa na.› » 
Ayiwa, sarakalasebagaw, ani ciraw, ani mɔgɔ tɔw ka Yeremi kan mɛn, a bɛ nin kumaw fɔra Matigi Ala ta batoso kɔnɔ. 
Wagati min na Yeremi tun bɛ banna kuma ra, Matigi Ala tun k’a ci ni kuma minw bɛɛ ye ko a y’a lase mɔgɔw ma, sarakalasebagaw, ani ciraw, ani mɔgɔ tɔw ka Yeremi mina. O ko: «Ele ka kan ka faga yɛrɛ le! 
Mun kosɔn i bɛ ciraya kɛra Matigi Ala tɔgɔ ra k’a fɔ ko nin batoso bɛna kɛ i ko Silo kɛra cogo min na, ani ko nin dugu bɛna halaki fɔ k’a kɛ yɔrɔ lakolon ye?» Jama bɛɛ tagara lajɛn Yeremi kɔrɔ Ala ta batoso kɔnɔ. 
Ayiwa, Zuda mara ɲamɔgɔw nana o kow mɛn minkɛ, o bɔra masacɛ ta so ka taga Matigi Ala ta batoso ra, ka taga sigi Matigi Ala ta batoso Dondakura da ra. 
Sarakalasebagaw, ani ciraw k’a fɔ ɲamɔgɔw, ani mɔgɔ tɔw bɛɛ ye ko: «Nin cɛ ka kan ka faga le, sabu a ka ciraya kɛ nin dugu kama; aw yɛrɛ toro k’a mɛn!» 
Ayiwa, Yeremi k’a fɔ ɲamɔgɔw bɛɛ ye, ani mɔgɔ tɔw bɛɛ ye, ko: «Aw ka nin kuma minw bɛɛ mɛn, Matigi Ala le ka ne ci ka na o cirayakumaw fɔ nin so kama ni nin dugu kama. 
Sisan, aw ye aw tagamacogo ni aw ta kɛwalew yɛlɛma, ka Matigi Ala, aw ta Ala kan mɛn; ni o kɛra, Matigi Ala tun ka kojugu minw latigɛ aw kama, a bɛna a ta miiriya yɛlɛma ka o dabla. 
Ayiwa, ne kɔni, ne ye nin ye aw boro; ni min ka aw diya, ani ni min ka bɛn aw ma, aw ye o kɛ ne ra. 
Nka aw ka kan k’a lɔn ko ni aw ka ne faga, o tuma a kɛra i n’a fɔ aw ka mɔgɔ jarakibari fagari hakɛ le ben aw yɛrɛ kan, aw ni nin dugu ni dugumɔgɔw; sabu can ra, Matigi Ala le ka ne ci aw fɛ, ka na nin kumaw bɛɛ fɔ k’a don aw toro ra.» 
Ɲamɔgɔw, ani mɔgɔ tɔw bɛɛ k’a fɔ sarakalasebagaw ni ciraw ye ko: «Nin cɛ man kan ni fagari ye, sabu a kumana an fɛ Matigi Ala, an ta Ala yɛrɛ tɔgɔ le ra.» 
Jamana cɛkɔrɔba dɔw wurira ka lɔ, k’a fɔ jama bɛɛ lajɛnnin ye ko: 
«Moresɛtikacɛ Mise tun bɛ ciraya kɛra Zuda masacɛ Ezekiyasi ta tere ra; a tun b’a fɔra Zuda mara mɔgɔw bɛɛ ye ko: ‹Fangatigi Ala ko: O bɛna Siyɔn dugu sɛnɛ i ko foro, ka Zeruzalɛmu kɛ kabakuruton ye. Alabatoso tun bɛ kuru min kan, yiritu le bɛna o kuru datugu.› 
«Yala Zuda masacɛ Ezekiyasi ni Zuda mara mɔgɔw bɛɛ ka Mise mina k’a faga wa? Yala Ezekiyasi ma siran Matigi Ala ɲa, ka Matigi Ala daari wa? O le kosɔn, Matigi Ala tun ka kojugu min latigɛ o kama, a ka a ta miiriya yɛlɛma ka o dabla. Ayiwa, o tuma anw don, anw le bɛna nin kojuguba ɲɔgɔn lase an yɛrɛ ma wa?» 
Ayiwa, cɛ dɔ wɛrɛ fana tun bɛ ciraya kɛra Matigi Ala tɔgɔ ra; ale tɔgɔ tun ye ko Uriya, Semaya dencɛ tun lo ka bɔ Kiriyati Yeharimu. A tun bɛ ciraya kɛra Zeruzalɛmu dugu kama, ani Zuda mara kama; a ta kuma ni Yeremi ta kuma bɛɛ tun bɛ kelen ye. 
Masacɛ Yehoyakimu ni a ta cɛfariw, ani a ta jamana kuntigiw bɛɛ k’a ta kumaw mɛn. Masacɛ tun b’a fɛ k’a faga. Uriya ka o ko mɛn minkɛ, a siranna, a borira ka taga Misiran. 
Masacɛ Yehoyakimu ka mɔgɔ dɔw fara Akibɔri dencɛ Elinatan kan, ka olugu ci ka taga Misiran. 
Olugu tagara Uriya labɔ Misiran, ka na ni a ye masacɛ Yehoyakimu fɛ. O k’a faga ni kɛrɛkɛmuru ye k’a su firi mɔgɔ gbansanw sudonyɔrɔ ra. 
Nka Safan dencɛ Ayikamu k’a janto Yeremi ra, janko o kana na a don mɔgɔw boro k’a to o y’a faga. 
﻿Yeremi.
27.
Yoziyasi dencɛ Yehoyakimu, Zuda masacɛ, ale ta masaya damina ra, Matigi Ala ka nin kuma lase Yeremi ma; 
Matigi Ala k’a fɔ ne ye ko: «Juruden dɔw lalaga, ka yiri dɔw lɛsɛ ka o kɛ i ko zuw, ka dɔ siri i kanna. 
O kɔ, i ye o dɔ ci Edɔmu masacɛ ma, ka dɔ ci Mohabu masacɛ ma, ka dɔ ci Amɔnkaw ta masacɛ ma, ka dɔ ci Tiri masacɛ ma, ka dɔ ci Sidɔn masacɛ ma. O masacɛw ta ciraden minw nana Zeruzalɛmu, Zuda masacɛ Sedesiyasi fɛ, i bɛna o ciraw don olugu le boro. 
I ye ne ta ci fɔ o ye, o ye taga o fɔ o matigicɛw ye, ko Fangatigi Ala, Izirayɛli ta Ala ko o ye taga nin fɔ o matigicɛw ye ko: 
‹Ne Ala le ka dugukolo dan, ani adamadenw ni bɛgan minw bɛ dugukolo kan; ne ka o dan ne ta sebagayaba ni ne ta fanga sababu ra. Ni mɔgɔ min ka ne diya, ne bɛ o fɛnw tigiya di o tigi le ma. 
Sisan, ne le ka nin jamanaw bɛɛ don Babilɔni masacɛ Nebukadinɛsari boro, ne ta baaraden; ne ka hali kongosogow di a ma, ka olugu fana bla a ta fanga kɔrɔ. 
Siyaw bɛɛ bɛna kɛ a ta fanga kɔrɔ, ka na kɛ a dencɛ fana ta fanga kɔrɔ, ka na kɛ a mamaden fana ta fanga kɔrɔ, fɔ ka taga ale yɛrɛ ta jamana ta wagati se, wagati min siya fangatigi dɔw, ani masacɛba dɔw fana bɛna o ta fanga sigi ale yɛrɛ kan. 
« ‹Nka ni siya o siya, walama ni jamana o jamana ma sɔn ka baara kɛ Babilɔni masacɛ Nebukadinɛsari ye, k’a to Babilɔni masacɛ ye a ta fanga yiri la ale kan na, ne bɛna o siya kɛrɛ ni kɛrɛkɛmuru ye, ani kɔngɔ, ani banajuguw, fɔ ka taga a to Nebukadinɛsari boro ye o siya halaki ka ban pewu; Matigi Ala ko ten. 
« ‹Aw kɔni, aw kana aw ta ciraw, ani aw ta lagbɛrikɛbagaw, ani aw ta sikolɔnbagaw, ani aw ta tagamasiyɛn lɔnbagaw, ani aw ta jotigiw lamɛn, olugu minw b’a fɔra aw ye ko aw tɛna to Babilɔni masacɛ ta fanga kɔrɔ! 
Sabu o ta cirayaw ye faninyakumaw le ye; o le bɛna a to ne bɛna aw gbɛn, ka aw labɔ aw ta jamana ra, ka aw halaki. 
« ‹Nka ni siya o siya ka sɔn k’a to Babilɔni masacɛ ye a ta fanga yiri la ale kan na, ka sɔn ka baara kɛ Babilɔni masacɛ ye, ne bɛna ɲasuma ladon o siya ta jamana ra, k’a to o ye sigi o ta jamana ra tuun, ka o ta dugukolow sɛnɛ; Matigi Ala ko ten.› » 
Ayiwa, ne ka nin kuma kelen le fɔ Zuda masacɛ Sedesiyasi ye; ne ko: «Aw ye sɔn k’a to Babilɔni masacɛ ye a ta fanga yiri la aw kan na; aw ye baara kɛ ale ni a ta mɔgɔw ye, ni o kɛra, aw bɛ kisi. 
Mun kosɔn i bɛna a to kɛrɛkɛmuru ni kɔngɔ ni banajuguw ye ele ni i ta mɔgɔw faga? Sabu Matigi Ala ka o le fɔ, ko ni siya o siya tɛ to Babilɔni masacɛ ta fanga kɔrɔ, ale bɛna o kow le lase o siya ma. 
Cira minw b’a fɔra aw ye ko aw tɛna to Babilɔni masacɛ ta fanga kɔrɔ, aw kana o ciraw ta kumaw lamɛn! Sabu o ta cirayakumaw ye faninya le ye. 
Ne ma o ci! Matigi Ala ko ten. O bɛ cirayakuma minw fɔra ne tɔgɔ ra, o ye faninya le; o le bɛna a to ne bɛ aw gbɛn k’a to aw ye halaki, aw ni o ciraw yɛrɛ minw bɛ o cirayakumaw fɔra aw ye.» 
Ayiwa, ne ka nin le fɔ sarakalasebagaw, ani mɔgɔ tɔw bɛɛ ye fana, ko Matigi Ala ko: «Cira dɔw bɛ ciraya kɛra k’a fɔ ko: ‹Sisan kɔni, a tɔ ye wagati dɔɔnin, o bɛna Matigi Ala ta batoso ta minanw labɔ Babilɔni, ka o lasekɔ o nɔ ra!› Aw kana o ciraw ta kumaw lamɛn, sabu o ta cirayakumaw ye faninya le ye. 
Aw kana o lamɛn! Aw ye to Babilɔni masacɛ ta fanga kɔrɔ, ni o kɛra, aw bɛna kisi; ni o tɛ, aw bɛna a to nin dugu ye halaki ka kɛ tomo le ye. 
«Ni o ciraw ta ciraya tun ye can ye, ni a kɛra ko Matigi Ala yɛrɛ le bɛ kumana o fɛ, o tuma o ye Fangatigi Ala daari janko minan tɔ minw tora Matigi Ala ta batoso kɔnɔ, ani minw tora Zuda masacɛ ta so kɔnɔ, walama Zeruzalɛmu dugu kɔnɔ, Babilɔnikaw kana na o minanw fana cɛ ka taga Babilɔni. 
Sabu min ye Ala ta batoso samasenw ye, ani minanba koorinin ni a jusiginanw, ani fɛn tɔ minw tora nin dugu kɔnɔ, 
Babilɔni masacɛ Nebukadinɛsari tun ma fɛn minw ta, wagati min a ka Yehoyakimu dencɛ Yekoniya, Zuda masacɛ, ani Zuda ɲamɔgɔw mina ka bɔ Zeruzalɛmu ka taga ni o ye Babilɔni, 
ayiwa, o fɛn tɔ minw tora Matigi Ala ta batoso kɔnɔ, ani Zuda masacɛ ta so kɔnɔ, walama Zeruzalɛmu dugu kɔnɔ, Fangatigi Ala, Izirayɛli ta Ala k’a fɔ ko: 
‹O fɛnw kɔni bɛna taga Babilɔni; o bɛna taga to yi, fɔ lon min na o fɛnw ta wagati bɛna se ne Ala fɛ; Matigi Ala ko ten. Ni o lon sera, ne bɛna o lasekɔ ka na o bla nin yɔrɔ ra yan.› » 
﻿Yeremi.
28.
O san kelen na, san min tun ye Zuda masacɛ Sedesiyasi ta masaya san naaninan ye, ani a ta masaya damina, o san karo loorunan na, Azuri dencɛ Hananiya min tun ye cira dɔ ye ka bɔ Gabahɔn, lon dɔ ale k’a fɔ ne ye Matigi Ala ta batoso kɔnɔ, sarakalasebagaw, ani mɔgɔ tɔw bɛɛ ɲa na, ko: 
«Fangatigi Ala, Izirayɛli ta Ala ko: ‹Babilɔni masacɛ ka fanga min sigi aw kan, ne bɛna o fanga yiri kari ka bɔ aw kan na! 
Sani san fla cɛ, Babilɔni masacɛ Nebukadinɛsari ka Matigi Ala ta batoso minan min o min ta ka bɔ yan ka taga ni a ye Babilɔni, ne bɛna o bɛɛ lana nin yɔrɔ ra tuun. 
Ne bɛna Yehoyakimu dencɛ Yekoniya, Zuda masacɛ fana lana nin yɔrɔ ra yan, ani Zuda mara mɔgɔ min o min minana ka taga Babilɔni*; sabu Babilɔni masacɛ ka fanga min sigi aw kan, ne bɛna o fanga yiri kari ka bɔ aw kan na.› » 
Cira Yeremi ka Hananiya jaabi sarakalasebagaw, ani mɔgɔ tɔw bɛɛ ɲa na, minw bɛɛ tun bɛ Matigi Ala ta batoso kɔnɔ. 
Cira Yeremi k’a jaabi ko: «Amina! Matigi Ala y’a kɛ ten! I ka cirayakuma min fɔ, Matigi Ala ye o kɛ can ye, k’a to Matigi Ala ta batoso ta minanw, ani mɔgɔ minaninw bɛɛ ye bɔ Babilɔni ka sekɔ ka na nin yɔrɔ ra yan. 
Nka ne kɔni bɛna nin kuma min fɔ ka don ele toro ra, ani mɔgɔ tɔw bɛɛ toro ra, o lamɛn: 
Cira minw nana ne ni ele ɲa fɛ kabini wagatijan tɛmɛninw na, olugu ka cirayakumaw fɔ jamana caman kama, ani marabaw kama, ko kɛrɛ ni kojuguw ni banajuguw le bɛna ben o kan. 
Ni cira min ka ciraya kɛ ka hɛrakuma fɔ, a ka ciraya kɛ ka kuma min fɔ, ni o kuma nana kɛ can ye, o le bɛna a yira ko can ra, Matigi Ala le ka a ci.» 
Ayiwa, yiri min tun bɛ cira Yeremi kan na, cira Hananiya ka o yiri bɔ cira Yeremi kan na k’a kari. 
O kɔ, Hananiya k’a fɔ mɔgɔw bɛɛ ɲa na ko: «Matigi Ala ko: ‹Sani san fla cɛ, Babilɔni masacɛ Nebukadinɛsari ka fanga min sigi siyaw bɛɛ kan, ne bɛna o fanga yiri kari ka bɔ o kan na nin cogo le ra.› » A ka o fɔ minkɛ, Yeremi tɛmɛna a ta sira fɛ ka taga. 
Cira Hananiya ka yiri bɔ cira Yeremi kan na k’a kari minkɛ, o kɔ fɛ, Matigi Ala k’a ta kuma lase Yeremi ma, ko: 
«Taga a fɔ Hananiya ye, ko Matigi Ala ko: ‹I sera ka yiri kari, nka i bɛna nɛgɛbere le lalaga ka o bla a nɔ ra cɔ; 
sabu Fangatigi Ala, Izirayɛli ta Ala ko: Ne bɛna nɛgɛbere le la siyaw bɛɛ kan na, janko o ye to Babilɔni masacɛ Nebukadinɛsari ta fanga kɔrɔ; o fana bɛna to a ta fanga kɔrɔ le. Ne bɛ hali kongosogow bla a ta fanga kɔrɔ.› » 
Cira Yeremi tagara a fɔ cira Hananiya ye ko: «Hananiya, ne lamɛn! Matigi Ala ma ele ci, o bɛɛ n’a ta, ele b’a to nin mɔgɔw bɛ o jigi la i ta faninyakumaw kan. 
O kosɔn Matigi Ala ko: ‹A flɛ, ne bɛna ele ta ka bɔ dugukolo kan. Ɲinan san yɛrɛ ra, ele bɛna sa, sabu i ka murutiri kumaw le fɔ ka Matigi Ala sɔsɔ.› » 
Cira Hananiya sara o san kelen na, san karo wolonflanan na. 
﻿Yeremi.
29.
Nebukadinɛsari tun ka mɔgɔ minw bɛɛ mina ka bɔ Zeruzalɛmu ka taga ni o ye Babilɔni, cɛkɔrɔba minw tun tora si ra o mɔgɔ minaninw na yi, ani sarakalasebagaw, ani ciraw, ani mɔgɔ tɔw bɛɛ, cira Yeremi tora Zeruzalɛmu ka sɛbɛ dɔ ci olugu bɛɛ ma; o sɛbɛ kumaw le ye nin ye. 
O kɛra k’a sɔrɔ masacɛ Yekoniya, ani a bamuso, ani masaso ɲamɔgɔw, ani Zuda mara ni Zeruzalɛmu dugu ɲamɔgɔw, ani yiribaarabagaw, ani nɛgɛbaarabagaw bɛɛ tun minana ka bɔ Zeruzalɛmu ka ban. 
Yeremi tun ka o sɛbɛ di Safan dencɛ Elehasa ma, ani Hilikiya dencɛ Gemariya, sabu Zuda masacɛ Sedesiyasi tun ka olugu ci Babilɔni, Babilɔni masacɛ Nebukadinɛsari fɛ. Kuma minw tun fɔra o sɛbɛ kɔnɔ o le ye nin ye; a ko: 
«Ne Fangatigi Ala, Izirayɛli ta Ala bɛ nin kumaw fɔ mɔgɔ minaninw bɛɛ ye, ne ka minw bɛɛ ta ka bɔ Zeruzalɛmu ka taga Babilɔni: 
‹Aw ye bonw lɔ ka don o kɔnɔ, aw ye nankɔw sɛnɛ ka o nankɔrafɛnw domu. 
Aw ye furu, ka dencɛw ni denmusow sɔrɔ; aw ye musow furu aw dencɛw ye, ka aw denmusow di furu ra, janko o ye dencɛw ni denmusow sɔrɔ. Aw y’a to aw ye caya o yɔrɔ ra yi, aw kana dɔgɔya. 
Ne ka aw bla ka taga o dugu min na, aw ye o dugu ta hɛra ɲini, ka Matigi Ala daari a ye, sabu aw ta hɛra bɛna bɔ o dugu ta hɛra le ra.› 
«Sabu Fangatigi Ala, Izirayɛli ta Ala ko: ‹Aw ta ciraw, ani aw ta lagbɛrikɛbaga minw bɛ aw cɛ ra yi, aw kana a to olugu ye aw lafiri; ni o ko o bɛ aw ta sikow ɲafɔ, aw kana o ta kumaw jate. 
O bɛ cirayakuma minw fɔra ne tɔgɔ ra, o bɛɛ ye faninya le ye, sabu ne ma o ci; Matigi Ala ko ten.› » 
«Nka Matigi Ala ka min fɔ, o ye nin ye, ko: ‹Ni Babilɔni ta san biwolonfla fanga dafara tuma min na, ne bɛna na aw dɛmɛ; ne tun ka koɲuman min layiri ta aw ye, ne bɛna o dafa, ka aw lana nin jamana ra yan tuun. 
Ne ka ko minw latigɛ aw ta ko ra, ne yɛrɛ le ka o lɔn; Matigi Ala ko ten. Ne ka hɛra le latigɛ aw ye, kojugu tɛ; ne bɛ o kɛ janko aw ye labankoɲuman sɔrɔ, ani jigi. 
« ‹O tuma aw bɛna ne tɔgɔ wele, aw bɛna na ne daari, ne fana bɛna aw lamɛn. 
Aw bɛna ne ta jɛnɲɔgɔnya ɲini, aw fana bɛna ne sɔrɔ, sabu aw bɛna ne ɲini ni aw jusukun bɛɛ le ye; 
ne fana bɛna a to aw ye ne sɔrɔ. Matigi Ala ko ten. Aw ta mɔgɔ minw minana ka taga jamana wɛrɛw ra, ne bɛna olugu lasekɔ tuun. Ne tun ka aw gbɛn ka taga siya minw bɛɛ cɛ ra, ani yɔrɔ minw bɛɛ ra, ne bɛna aw labɔ o yɔrɔw bɛɛ ra ka na aw lajɛn yan tuun; Matigi Ala ko ten. Ne tun ka aw gbɛn ka bɔ nin jamana min na, ne bɛna aw lasekɔ o jamana kelen na tuun.› 
«Nka aw b’a fɔra ko: ‹Matigi Ala ka cira dɔw sigi an cɛ ra Babilɔni yan.› 
«Ayiwa, masacɛ min siginin bɛ Dawuda ta masasiginan kan, ani mɔgɔ minw bɛɛ siginin bɛ nin dugu kɔnɔ yan, aw balema tɔ minw ma mina ka taga Babilɔni, Matigi Ala ka nin le fɔ olugu ta ko ra; 
Fangatigi Ala ka min fɔ, o flɛ nin ye; a ko: ‹Ne bɛna o faga ni kɛrɛkɛmuru ye, ka kɔngɔ ni banajuguw ben o kan, ka o kɛ i n’a fɔ toromɔ torinin min tɛ se ka domu a cɛnkojugu fɛ. 
Ne bɛna tugu o kɔ ni kɛrɛkɛmuru ni kɔngɔ ni banajuguw ye; ne bɛna o ta ko kɛ siranyakoba ye dunuɲa maraw bɛɛ fɛ, ka o kɛ siya danganin ye, ka o ta ko kɛ jatigɛkoba ye, ka o kɛ lɔgɔbɔrifɛn ye, ani mafiyɛnyarifɛn, 
sabu o ma ne ta kuma lamɛn, Matigi Ala ko ten, k’a sɔrɔ ne ka ne ta baaradenw ci o fɛ, minw ye ciraw ye; ne tun bɛ olugu ci o fɛ lon o lon, nka aw si ma o lamɛn. Matigi Ala ko ten.› 
«Ayiwa, sisan aw ye Matigi Ala ta kuma lamɛn, aw mɔgɔ minaninw, ne ka aw minw bɛɛ labɔ Zeruzalɛmu ka aw bla ka taga Babilɔni. 
«Fangatigi Ala, Izirayɛli ta Ala ka min fɔ Kolaya dencɛ Akabu, ani Maseya dencɛ Sedesiyasi ta ko ra, olugu minw ka faninya cirayaw kɛ ne tɔgɔ ra, a ka min fɔ olugu ta ko ra o ye nin ye, ko: ‹A flɛ, ne bɛ olugu don Babilɔni masacɛ Nebukadinɛsari boro; a bɛna o faga aw yɛrɛ ɲa na. 
Olugu ta ko kosɔn, Zuda mara mɔgɔ minanin minw bɛ Babilɔni, olugu bɛna to ka ɲɔgɔn danga ni nin kumaw le ye, ko: Matigi Ala ye i kɛ i ko Sedesiyasi ni Akabu, Babilɔni masacɛ ka olugu minw jɛni tasuma ra!› 
Sabu o ka maroyakoba le kɛ Izirayɛlimɔgɔw cɛ ra; o ka jɛnɛya kɛ ni o mɔgɔɲɔgɔnw ta musow ye, ka faninyakumaw fɔ ne tɔgɔ ra, k’a sɔrɔ ne ma foyi fɔ o ye. Ne ka o ko lɔn, ne b’a seere ye fana. Matigi Ala ko ten.» 
«A fɔ Semaya ye, min bɛ bɔ Nehelamu, 
ko Fangatigi Ala, Izirayɛli ta Ala ko: ‹I ka sɛbɛ dɔw ci i yɛrɛ tɔgɔ ra Zeruzalɛmu dugumɔgɔw bɛɛ ma, ani sarakalasebaga Sofoni ma, Maseya dencɛ, ani sarakalasebaga tɔw bɛɛ ma; i k’a fɔ Sofoni ye ko: 
Matigi Ala ka ele le sigi sarakalasebagaya ra sarakalasebaga Yehoyada nɔ ra, janko i ye Matigi Ala ta batoso kɔrɔsi; janko ni mɔgɔ o mɔgɔ ka fatɔya bla a yɛrɛ ra, k’a yɛrɛ kɛ cira ye, i ye o tigi mina k’a senw don nɛgɛ ra k’a bla kaso ra. 
O ra, mun kosɔn i ma Anatɔtikacɛ Yeremi dɔgɔya, ale min b’a yɛrɛ kɛra cira ye aw cɛ ra yi? 
A ka sɛbɛ dɔ ci an ma yan Babilɔni*, k’a fɔ ko: Aw ta Babilɔnisigi bɛna mɛn! Aw ye bonw lɔ ka don o kɔnɔ, aw ye nankɔw sɛnɛ ka o nankɔrafɛnw domu.› » 
Ayiwa, sarakalasebaga Sofoni ka nin sɛbɛ karan cira Yeremi ɲa na. 
Matigi Ala k’a ta kuma lase Yeremi ma, ko: 
«Cira dɔ ci ka taga a fɔ mɔgɔ minaninw bɛɛ ye ko Matigi Ala bɛ nin fɔ Nehelamukacɛ Semaya ma, o ye nin ye: ‹I n’a fɔ Semaya bɛ ciraya kɛra aw cɛ ra yi, k’a sɔrɔ ne m’a ci, k’a to aw bɛ aw jigi lara a ta faninyakumaw kan, 
o tuma Matigi Ala ko: Ne bɛna Nehelamukacɛ Semaya ni a ta duruja bɛɛ kɛrɛ. A ta mɔgɔ si tɛna to nin mɔgɔw cɛ ra; ne bɛna koɲuman min kɛ ne ta mɔgɔw ye, a ta mɔgɔw si ɲa tɛna o ye; Matigi Ala ko ten, sabu a ka murutiri kumaw fɔ ka Matigi Ala sɔsɔ.› » 
﻿Yeremi.
30.
Matigi Ala ka kuma min lase Yeremi ma; a ko: 
«Matigi Ala, Izirayɛli ta Ala ko: ‹Ne ka kuma o kuma fɔ i ye, o bɛɛ sɛbɛ kitabu dɔ kɔnɔ. 
Wagati dɔ bɛna se, Matigi Ala ko ten, ne bɛna ne ta mɔgɔw, Izirayɛlimɔgɔw, ani Zuda mara mɔgɔ minaninw lana; ne ka jamana min di o bɛmaw ma, ne bɛna o lana o jamana ra tuun, ka na a kɛ o ta ye.› » Matigi Ala le ka o fɔ. 
Matigi Ala ka kuma minw fɔ Izirayɛli ni Zuda ta ko ra, o flɛ nin ye: 
«Matigi Ala ko: ‹An bɛ jatigɛkan le mɛnna; siranya ko lo, hɛra ko tɛ. 
Aw ye ɲininkari kɛ k’a flɛ ni a kɛra ko cɛ bɛ se ka den woro! Mun kosɔn ne bɛ cɛw bɛɛ yera, o bɛɛ boro bɛ o soro ra i ko muso jigibagatɔ? Mun kosɔn cɛ bɛɛ ɲada yɛlɛmana? 
E, nin ye lonjuguba ye dɛ! A ɲɔgɔnna lon ma kɛ ban. A bɛna kɛ Yakuba ta mɔgɔw ta degu wagati le ye, nka o bɛna kisi ka bɔ a ra.› » 
«O lon na, kɔni, Fangatigi Ala ko ten, o ka fanga min sigi aw kan, ne bɛna o fanga yiri kari ka bɔ aw kan na, ka aw ta sirinanw foni; jamana wɛrɛ tɛna a ta fanga sigi aw kan tuun. 
O bɛna baara kɛ Matigi Ala, o ta Ala le ye, ani ne bɛna Dawuda ta duruja min sigi o kunna ka kɛ o ta masacɛ ye.» 
«Aw Yakuba ta mɔgɔw, ne ta jɔnw, aw kana siran! Matigi Ala ko ten. Aw Izirayɛlimɔgɔw, aw jigi kana tigɛ; sabu aw y’a flɛ, ne bɛna aw kisi ka aw lana ka bɔ fɔ o jamanajan na, ka aw ta durujaw kisi ka bɔ o jamana ra, o ka o mina ka taga ni o ye jamana min na. Yakuba ta mɔgɔw bɛna sekɔ ka na, ka na laganfiya ni ɲasuma sɔrɔ, mɔgɔ si tɛna o tɔɔrɔ tuun. 
Ne bɛ ni aw ye; Matigi Ala ko ten. Ne bɛna aw kisi. Ne tun ka aw janjan ka taga siya minw bɛɛ ra, ne bɛna o siyaw bɛɛ halaki pewu; nka aw kɔni, ne tɛna aw halaki pewu. Ne bɛna aw koro, ka kaɲa ni can sira ye; sabu ne tɛ se ka aw jarakibari to.» 
Matigi Ala ko: «Fla tɛ aw ta bana ra, aw ta tɔɔrɔ dimi ka bon. 
Mɔgɔ si tɛ lɔ ni aw kunko ye, ka aw ta jori flakɛ; fla tɛ yi min bɛ aw ta bana kɛnɛya. 
Aw kanubagaw bɛɛ ɲinana aw kɔ, o si tɛ aw yɔrɔɲini tuun. Ne ka aw kɛrɛ i ko mɔgɔ b’a jugu kɛrɛ cogo min na; ne ka aw koro hali ne ma hina aw ra, aw ta terenbariyaw cayakojugu kosɔn, ani aw ta jurumunw bonyakojugu kosɔn. 
Mun kosɔn aw bɛ kasi aw ta dimi kosɔn, aw ta bana kɛnɛyabari kosɔn? Aw ta terenbariyaw cayakojugu, ani aw ta jurumun bonyakojugu le kosɔn, ne ka nin kɛ aw ra. 
«Nka minw bɛ aw domu, dɔw bɛna olugu fana domu. Aw juguw bɛɛ, o bɛna olugu bɛɛ mina ka taga ni o ye. Minw ka aw borofɛnw cɛ, o bɛna olugu fana borofɛnw cɛ; minw ka aw borofɛnw mina aw ra, o bɛna olugu fana borofɛnw mina o ra. 
Sabu ne bɛna aw flakɛ ka aw ta bana kɛnɛya, Matigi Ala ko ten; sabu mɔgɔw bɛ aw welera ko ‹mɔgɔ gbɛnninw›, ‹Siyɔn dugumɔgɔw, mɔgɔ si tɛ mɔgɔ minw jatera tuun›.» 
Matigi Ala ko: «A flɛ, ne bɛna Yakuba ta mɔgɔw ta bonw lawuri tuun, ne bɛna hina o ta sow ra. O ta dugu bɛna lɔ kokura a lɔyɔrɔkɔrɔ ra, masaso bɛna lɔ a lɔyɔrɔ yɛrɛ ra. 
Mɔgɔw bɛna o ta dɔnkirilakanw, ani barakalarikanw mɛn, ka o ta ɲagarikanw mɛn. Ne bɛna o caya, dɔ tɛna bɔ o ra; ne bɛna o bonya, mɔgɔ tɛna o dɔgɔya. 
O ta denw bɛna kɛ i ko o tun bɛ cogo min na fɔlɔfɔlɔ, o ta mɔgɔw bɛɛ lajɛnnin bɛna sabati ne ɲa kɔrɔ; ne bɛna wuri o tɔɔrɔbagaw bɛɛ kama. 
O ta kuntigi bɛna kɛ o yɛrɛ ta mɔgɔ dɔ le ye; o ta ɲamɔgɔ bɛna bɔ o yɛrɛ le cɛ ra. Ne bɛna a madon ne ra, a fana bɛna gbara ne ra. Ni o tɛ jɔntigi le bɛ se k’a ja gbɛlɛya k’a fɔ ko a bɛ gbara ne ra a yɛrɛ ma? Matigi Ala ko ten. 
Aw bɛna kɛ ne ta mɔgɔw ye, ne fana bɛna kɛ aw ta Ala ye.» 
A flɛ, Matigi Ala ta sanfɔɲɔ ye nin ye! A ta jusugban le wurira; o sanfɔɲɔba le bɛ labɛnna, a bɛ munumununa mɔgɔjuguw kunna. 
Matigi Ala ta dimiba tɛna mala fɔ a ka ko min latigɛ a jusukun na, a ye o kɛ k’a dafa. Wagati nataw ra, aw bɛna o kow bɛɛ faamu. 
﻿Yeremi.
31.
«O wagatiw ra, Matigi Ala ko ten, ne bɛna kɛ Izirayɛli ta gbaw bɛɛ ta Ala ye, olugu fana bɛna kɛ ne ta mɔgɔw ye.» 
Matigi Ala ko: «Mɔgɔ minw bɔsira kɛrɛkɛmuru boro olugu le ko diyara ne Ala ye kongokolon kɔnɔ; ne bɛna na ɲasuma di Izirayɛlimɔgɔw ma.» 
Kabini fɔlɔfɔlɔ Matigi Ala k’a yɛrɛ yira anw na; a ko: «Ne bɛ aw kanu ni kanuya banbari le ye, o kosɔn ne bɛ ne ta ɲumanya to aw kan. 
Ne bɛna aw sigi kokura aw nɔ ra, aw siginin fana bɛna to, ele Izirayɛli, sunguru kanunin! Aw bɛna aw yɛrɛ masiri ka aw ta longanw ta tuun, ka bɔ ka dɔn kɛ ka ɲagari ni dɔnkɛbagaw ye. 
Aw bɛna rɛzɛnforow sɛnɛ tuun Samari tintinw kan; sɛnɛkɛbagaw bɛna sɛnɛ kɛ, o fana bɛna a tɔnɔ sɔrɔ. 
Sabu lon dɔ bɛna se, o lon na dugu kɔrɔsibagaw bɛna pɛrɛn Efirayimu kuruw kan, ko: ‹Aw ye wuri, an ye taga Siyɔn dugu kɔnɔ Matigi Ala, an ta Ala fɛ!› » 
Sabu Matigi Ala ko: «Aw ye pɛrɛn, ka ɲagari Yakuba ta mɔgɔw kosɔn; aw ye ɲagarikanba bɔ o ta siya ye, siya min bɛ siya tɔw bɛ ɲa fɛ. Aw ye aw kan kɔrɔta ka Ala tando k’a fɔ ko: ‹Matigi Ala, i ta mɔgɔw kisi, Izirayɛlimɔgɔ tɔw kisi.› 
A flɛ, ne bɛna o lana ka bɔ sahiliyanfan jamana ra; ne bɛna o labɔ fɔ dunuɲa danw na ka na o lajɛn. Fiyentɔw, ani senkelenw bɛna kɛ o cɛ ra, ani muso lasiritɔw, ani muso jigibagatɔw bɛɛ; jama camanba le bɛna sekɔ ka na yan. 
O kasitɔ le bɛna na. Ne bɛna bla o ɲa ka sekɔ ni o ye ka o to makarikanfɔ ra. Ne bɛna taga ni o ye jida ra, ka tɛmɛ ni o ye sira dakaɲanin kan, o sen tɛna talon foyi ra yɔrɔ min na; sabu ne le ye Izirayɛli facɛ ye, Efirayimu le ye ne dencɛ fɔlɔ ye.» 
«Siyamɔgɔw, aw ye Matigi Ala ta kuma lamɛn; aw ye taga a lakari fɔ yɔrɔjan, kɔgɔji kɔfɛjamanaw ra. Aw y’a fɔ ko: ‹Min ka Izirayɛlimɔgɔw janjan, ale le bɛna o lajɛn tuun; a bɛna o kɔrɔsi i ko sagagbɛnbaga bɛ a ta sagakuru kɔrɔsi cogo min na.› 
Sabu Matigi Ala bɛna Yakuba ta mɔgɔw labla; mɔgɔ minw baraka ka bon ni o ta ye, a bɛna o kunmabɔ ka bɔ olugu boro. 
O bɛna na ɲagari fɔ ka pɛrɛn Siyɔn kuruw kan; o bɛna bori ka na Matigi Ala ta fɛnɲumanw nɔ fɛ: siman, ani rɛzɛnjikura, ani turu, ani sagaw, ani baw, ani misiw. O bɛna kɛ i ko kɔdaranankɔ; o baraka tɛna ban tuun. 
O wagati ra sungurudenw bɛna ɲagari ka dɔn kɛ, ani kanbelenw ni cɛkɔrɔbaw bɛɛ. Ne bɛna o ta sangakasi yɛlɛma k’a kɛ ɲagari ye, ka o jusu saaro; ne bɛna o bɔ jusukasi ra ka o ninsɔndiya. 
Ne bɛna sarakalasebagaw fa ni sarakasogo turumanyɔrɔw ye; ne bɛna ne ta mɔgɔw wasa ni ne ta fɛnɲumanw ye. Matigi Ala ko ten.» 
Matigi Ala ko: «Kan dɔ bɔra Rama dugu kɔnɔ, maɲumankokanw, ani kasikan caman; Rasɛli le bɛ kasira a ta denw kosɔn, a ma sɔn mɔgɔ si ye a jusu saaro, sabu a bɔnɔna a denw na.» 
Matigi Ala ko: «Aw ye kasi dabla, aw ye aw ɲaji cɛ; sabu aw bɛna aw ta baara sara sɔrɔ. Matigi Ala ko ten. Aw ta denw bɛna sekɔ ka bɔ aw juguw ta jamana ra. 
Aw ta durujaw bɛna jigi sɔrɔ, Matigi Ala ko ten. Aw ta denw bɛna sekɔ ka na o yɛrɛ ta jamana ra. 
«Ne ka Efirayimukaw ta maɲumankokan mɛn kosɛbɛ, o ko: ‹I ka an koro, an fana sɔnna korori ma, sabu an tun bɛ i ko misiden min ma koro fɔlɔ. An lasekɔ, ni o kɛra, an bɛna sekɔ ka na; sabu ele le ye Matigi Ala ye, an ta Ala. 
Fɔlɔfɔlɔ an tun banna i ra, nka sisan an nimisara; an ka ko lɔn sisan minkɛ, tingalɔn ka an sɔrɔ fɔ an bɛ an woto gbasi. An maroyara, an jigi tigɛra, sabu an ka kɛwale minw kɛ an denmisɛnman, o dɔgɔyari le sera an ma.› 
Efirayimu ye ne dencɛ le ye, min ko ka gbɛlɛn ne ma; den dɔ lo, min ko ka di ne ye haali. Ni ne k’a ko fɔ tuma o tuma, ne hakiri bɛ jigi a ra tuun, o kosɔn a ta ko ka bon ne jusu ra yɛrɛ le; ne bɛna hina a ra tuun kosɛbɛ. Matigi Ala ko ten.» 
«Aw ye nɔ bla aw tɛmɛsira ra, ka tagamasiyɛn berew turu siradaw ra; aw ye aw tɛmɛsira kɔrɔsi, aw bɛna sira min ta, aw ye o kɔrɔsi. Aw ye sekɔ ka na, Izirayɛli, sunguru kanunin, aw ye sekɔ ka na don aw ta duguw kɔnɔ. 
Aw bɛna aw ta miniminisalo dabla tuma juman, denmuso murutininw? Matigi Ala bɛna kokura le kɛ dunuɲa kɔnɔ: Muso le bɛna cɛ yɔrɔɲini!» 
Fangatigi Ala, Izirayɛli ta Ala ko: «Wagati min ne bɛna o ta mɔgɔ minaninw lana, o tuma o bɛna to ka nin kumaw fɔ tuun Zuda mara ra, ani a duguw kɔnɔ, ko: ‹Matigi Ala ye baraka don i ra terenninya sigiyɔrɔ, kuru saninyanin!› 
«Zuda mara mɔgɔw, ani a dugumɔgɔw bɛɛ bɛna sigi o yɔrɔ ra, ani sɛnɛkɛbagaw, ani minw bɛ to ka yaala ni o ta sagakuruw ye. 
Sabu minlɔgɔ ka minw baraka ban, ne bɛ olugu sɔn ji ra, kɔngɔ ka minw baraka dɛsɛ ne bɛ olugu bɛɛ fa.» 
O wagati ra, ne kununa, ne ka ne ɲa yɛlɛ; ne ta sunɔgɔ tun diyara kosɛbɛ. 
«Wagati dɔ bɛna se, Matigi Ala ko ten, o wagati ra ne bɛna danni kɛ Izirayɛli ta so ni Zuda ta so kɔnɔ; o simansi bɛna kɛ adamadenw, ani bɛganw le ye. 
Ne ka ne janto o ra ka o bɔn, ka o ben, ka o cici, ka o halaki, ani ka o cɛn cogo min na, ne bɛna ne janto o ra o cogo kelen na fana ka o lɔ, ani ka o turu. Matigi Ala ko ten. 
O lon na, mɔgɔ tɛna a fɔ tuun ko: ‹Faw ka rɛzɛngberen min domu, o ka o denw ɲinw kumu.› 
«Nka mɔgɔ bɛɛ kelen kelen bɛna sa a yɛrɛ ta terenbariya le kosɔn. Ni mɔgɔ o mɔgɔ ka rɛzɛngberen domu, o tigi yɛrɛ ɲinw le bɛ kumu.» 
«Lon dɔ, bɛna se, Matigi Ala ko ten, ne bɛna jɛnɲɔgɔnyakura don ni Izirayɛli ta gbamɔgɔw, ani Zuda ta gbamɔgɔw ye. 
O jɛnɲɔgɔnya tɛna kɛ i ko ne tun ka jɛnɲɔgɔnya min don ni o bɛmaw ye, lon min na ne ka o boro mina ka bɔ ni o ye Misiran jamana ra; sabu olugu tun ka o jɛnɲɔgɔnya cɛn, k’a sɔrɔ ne le tun ye o matigicɛ ye; Matigi Ala ko ten. 
«Nka o wagatiw tɛmɛnin kɔ, ne bɛna jɛnɲɔgɔnya min don ni Izirayɛli ta gbamɔgɔw ye, o ye nin ye, Matigi Ala ko ten: Ne bɛna ne ta sariyaw don o kɔnɔ, k’a sɛbɛ o jusukun na; ne bɛna kɛ o ta Ala ye, o bɛ kɛ ne ta mɔgɔw ye. 
Mɔgɔ si tɛna a mɔgɔɲɔgɔn karan tuun, walama k’a balema karan tuun, ko: ‹Aw ye jija ka Matigi lɔn.› Sabu o bɛɛ bɛna ne lɔn, k’a ta mɔgɔ fitiniw na ka taga a bla mɔgɔbaw ra. Matigi Ala ko ten. Sabu ne bɛna o ta terenbariyaw bɛɛ yafa o ma, ne tɛna ne hakiri to o ta jurumunw si ra tuun.» 
Matigi Ala min bɛ tere bɔ, janko a ye yeelen bɔ tere fɛ, min bɛ karo ni lolow ta wagatiw latigɛ, janko o ye yeelen bɔ su fɛ, min bɛ kɔgɔji lawuri, k’a to jikuruw ye mankan bɔ, min tɔgɔ ye ko Fangatigi Ala, ale ko: 
«Ni nin fɛnw ta wagati latigɛninw ma ban ne ɲa kɔrɔ fiyewu, o tuma Izirayɛli ta durujaw ta siya fana tɛna ban ne ɲa kɔrɔ, Matigi Ala ko ten.» 
Matigi Ala ko: «Ni sankolo janya tun bɛ se ka suma, ni mɔgɔ tun bɛ se ka dugukolo dunya sɛgɛsɛgɛ ka se fɔ a jusiginanw ma, o tuma ne tun bɛna ban Izirayɛli ta duruja bɛɛ lajɛnnin na o ta kɛwale bɛɛ kosɔn, Matigi Ala ko ten.» 
«A flɛ, lon dɔ bɛna se, Matigi Ala ko ten; o lon na nin dugu bɛna lɔ kokura Matigi Ala ye, k’a ta Hananehɛli ta sankaso yɔrɔ ra, ka taga a bla fɔ kogo nɔngɔn ta donda ra. 
O bɛna sumanikɛjuru la k’a teren tuun ka taga se fɔ Garɛbu kongori ma; o kɔ, o bɛ munumunu ka taga Goha fan na. 
O bɛ fɛn saninw, ani bugurigbɛw firi dingakolon min kɔnɔ, o yɔrɔ bɛɛ, ani forow bɛɛ, ka taga se fɔ Sedɔrɔn kɔ ma, ani ka taga se fɔ Sow ta donda ta nɔngɔn yɔrɔ ma, terebɔyanfan na, o yɔrɔ bɛɛ bɛna saninya ka kɛ Matigi Ala ta ye; o yɔrɔ si tɛna ben tuun walama ka ci.» 
﻿Yeremi.
32.
Matigi Ala ka kuma min lase Yeremi ma, Zuda masacɛ Sedesiyasi ta masaya san tannan na; o tun ye Nebukadinɛsari ta masaya san tan ni seeginan ye. 
O wagati ra, Babilɔni ta masacɛ ta kɛrɛkɛjama tun ka Zeruzalɛmu dugu lamini. Yeremi tun minana k’a bla masacɛ ta so kɔrɔsibagaw ta lu kɔnɔ. 
Zuda masacɛ Sedesiyasi le tun k’a datugu o yɔrɔ ra, ko mun kosɔn a bɛ ciraya kɛra k’a fɔ ko Matigi Ala ko: «A flɛ, ne bɛna nin dugu don Babilɔni masacɛ boro, k’a to a y’a mina. 
Zuda masacɛ Sedesiyasi tɛna bɔsi Babilɔnikaw boro, sabu sigiya t’a ra, ne bɛna a don Babilɔni masacɛ boro; ale yɛrɛ ni Babilɔni masacɛ bɛna ɲɔgɔn ye ɲa ani ɲa, o bɛna kuma fana da ani da. 
O bɛna Sedesiyasi mina ka taga ni a ye Babilɔni; a bɛna taga to yi fɔ lon min na ne Ala bɛna ne sago kɛ a ra, Matigi Ala ko ten. Hali ni aw ka Babilɔnikaw kɛrɛ, aw tɛna se o ra.» 
Yeremi ko: «Matigi Ala k’a ta kuma lase ne ma, k’a fɔ ko: 
‹A flɛ, i belencɛ Salumu dencɛ Hanamehɛli bɛna na i fɛ, ka n’a fɔ i ye ko ale ta foro min bɛ Anatɔti, ko i ye o san, ko sabu ka kaɲa ni kunmabɔri ta sariya ye, ele ka kan k’a san.› » 
«Ayiwa, ne belencɛ dencɛ Hanamehɛli nana ne fɛ, ka kaɲa ni Matigi Ala ta kuma ye. A nana ne sɔrɔ masaso kɔrɔsibagaw ta lu kɔnɔ, k’a fɔ ne ye ko: ‹Ne ta foro min bɛ Anatɔti, Boniyaminu ta mara ra, o foro san, sabu ka kaɲa ni cɛn ta sariya ye, ele le ka kan k’a kunmabɔ, k’a sɔrɔ; o ra, a san k’a kɛ i ta ye!› «Ne k’a lɔn o le ra ko Matigi Ala yɛrɛ le tun kumana ne fɛ. 
Ne ka o foro san ne belencɛ dencɛ Hanamehɛli fɛ; o foro tun bɛ Anatɔti; ne ka warigbɛ tan ni wolonfla jate ka o di a ma foro sɔngɔ ye. 
Ne k’a sansɛbɛ kɛ, k’a melege, ka ne boronɔ la a kan, k’a da nɔrɔ, ka mɔgɔ dɔw kɛ an seerew ye, ka warigbɛ hakɛya suma sumanikɛnan dɔ kɔnɔ olugu ɲana. 
O kɔ, ne tun ka foro sansɛbɛ min melege, ka ne boronɔ la a kan, k’a da nɔrɔ, foro sancogo ni a sankan tun sɛbɛra min kɔnɔ, ne ka o ta; foro sansɛbɛ flanan min tun ma melege ne ka o fana ta. 
«Ne ka o sɛbɛw di Baruki ma, min ye Maseya dencɛ Neriya dencɛ ye. Ne k’a di a ma ne belencɛ dencɛ Hanamehɛli ɲa na, ani seere minw fana tun ka o boronɔ la foro sansɛbɛ kan, ani Yahudiya minw bɛɛ tun bɛ masaso kɔrɔsibagaw ta lu kɔnɔ. 
«Ne k’a fɔ Baruki ye olugu bɛɛ ɲa na ko: 
Fangatigi Ala, Izirayɛli ta Ala ko: ‹Nin foro sansɛbɛw ta, min melegenin lo, ani min ma melege, i ye taga o bla bɔgɔdaga dɔ kɔnɔ, janko a maranin ye to yi ka mɛɛn.› 
Sabu Fangatigi Ala, Izirayɛli ta Ala ko: ‹Mɔgɔw belen bɛna bonw, ani forow, ani rɛzɛnforow san nin jamana kɔnɔ.› » 
Ne ka foro sansɛbɛw di Neriya dencɛ Baruki ma minkɛ, ne ka nin daariri kɛ Matigi Ala fɛ; ne ko: 
«E, Dunuɲatigi Ala, a flɛ, ele le ka sankolo ni dugukolo dan i ta barakaba ni i ta sebagaya sababu ra; foyi man gbɛlɛn ele ma! 
Ele bɛ koɲuman kɛ mɔgɔ ye, k’a kɛ a ta denw ye, fɔ ka taga se a ta duruja waga kelennan ma; nka i bɛ facɛw ta terenbariyaw hakɛ bɔ o ta denw na o kɔ fɛ. E, bonyatigi Ala, ani barakabatigi Ala, ele min tɔgɔ ye ko Fangatigi Ala, 
i ta kolatigɛninw ka bon, i ta kɛwalew ye kabakow ye! I ɲa bɛ adamadenw ta kɛwalew bɛɛ ra. I bɛ bɛɛ kelen kelen sara ka kaɲa ni a ta tagamacogo ye, ka kaɲa ni a yɛrɛ ta kɛwalew ye. 
«I ka tagamasiyɛnw, ani kabakow kɛ Misiran jamana ra; hali bi i belen bɛ o kow kɛra Izirayɛlimɔgɔw, ani adamaden tɔw ye. O le ka i tɔgɔ bonya tan bi. 
I ta mɔgɔw, minw ye Izirayɛlimɔgɔw ye, i ka olugu labɔ Misiran jamana ra, ka tagamasiyɛnw ni kabakow kɛ i ta sebagaya ni i ta fanga sababu ra, ka siranyaba bla mɔgɔw ra. 
I tun karira o bɛmaw ye ko i bɛna jamana min di o ma, i nana o jamana di o ma, nɔnɔ ni li bɛ woyo jamana min na. 
O nana, ka na o jamana tigiya ta, nka o ma sɔn ka i kan mina, o ma i ta sariya sira tagama; i tun ka fɛn o fɛn fɔ o ye, o ma o si kɛ. O kosɔn i ka nin kojuguw bɛɛ lase o ma. 
«Ayiwa, a flɛ, Babilɔnikaw ka yɛlɛnyɔrɔw labɛn ka dugu kogo lamini, janko ka dugu mina. O nana dugu kɛrɛ, dugu bɛna don o boro fana, o ta kɛrɛkɛmuru sababu ra, ani kɔngɔ ni banajugu minw bɛna ben o kan, o sababu ra. I tun ka kuma min fɔ, o le bɛ dafara, i ko i yɛrɛ ɲa b’a ra cogo min na. 
O bɛɛ n’a ta, Dunuɲatigi Ala, ele k’a fɔ ne ye ko ne ye foro san ni wari ye, ka mɔgɔ dɔw kɛ ne seerew ye, k’a sɔrɔ dugu bɛna don Babilɔnikaw boro!» 
Matigi Ala k’a ta kuma lase Yeremi ma, ko: 
«A flɛ, ne le ye Matigi Ala ye, danfɛnw bɛɛ tigi Ala. Yala ko dɔ bɛ yi min bɛ se ka ne kaɲa wa? 
O kosɔn Matigi Ala ko: A flɛ, ne bɛ nin dugu don Babilɔnikaw boro, k’a don Babilɔni masacɛ Nebukadinɛsari boro; ale bɛna dugu mina. 
Babilɔnikaw bɛna na nin dugu kama, ka na don dugu kɔnɔ, ka tasuma don dugu ra k’a jɛni. O bɛna aw ta bonw jɛni, aw tun bɛ to ka wusunan sarakaw* bɔ Baali* ta jo ye biribon minw kunna, ani aw tun bɛ to ka rɛzɛnji sarakaw* bɔ ala wɛrɛw ye bon minw kunna, janko ka ne jusu bɔ, o bɛna o bonw jɛni. 
«Sabu kabini o denmisɛnman, Izirayɛli ta mɔgɔw, ani Zuda ta mɔgɔw ma foyi kɛ ne ɲa kɔrɔ ni kojugu dɔrɔn tɛ. Izirayɛlimɔgɔw ma foyi le kɛ, fɔ ka ne jusu bɔ dɔrɔn ni o ta kɛwalew ye, o yɛrɛ boro ka kɛwalejugu minw kɛ; Matigi Ala ko ten. 
Sabu kabini a lɔlon na fɔ ka na bla bi ra, nin dugu kɛra ne dimi sababu ani ne jusugban sababu le ye; o kosɔn ne bɛna a halaki ka bɔ ne ɲa kɔrɔ, 
Izirayɛli ta mɔgɔw, ani Zuda mɔgɔw ta kojuguw bɛɛ kosɔn, o ka kojugu minw kɛ ka ne jusu bɔ, olugu ni o ta masacɛw, ani o ta jamana ɲamɔgɔw, ani o ta sarakalasebagaw, ani Zuda mara mɔgɔw, ani Zeruzalɛmukaw. 
O ka o kɔ le di ne ma, o ma o ɲa di ne ma; ne tun bɛ o karan lon o lon, nka o ma sɔn ka ne lamɛn, o fana ma sɔn ne ta ladiri ma. 
Ne tɔgɔ bɛ so min kan, o ka o ta jo haramuninw bla o so le kɔnɔ, k’a lanɔgɔ. 
O ka sɔnnikɛyɔrɔ dɔw lɔ Baali ta jo ye Bɛni Hinɔmu dingakolonba yɔrɔ ra, janko ka o dencɛw, ani o denmusow kɛ saraka ye ka Molɔki ta jo sɔn; k’a sɔrɔ ne ma o fɔ o ye, o ko yɛrɛ ma don ne ta miiriya ra ka ye, k’a fɔ ko o ye nin ko haramunin ɲɔgɔn kɛ, ka Zuda mɔgɔw bla jurumun na. 
«Nka o bɛɛ n’a ta, aw b’a fɔra nin dugu min ta ko ra ko a bɛna don Babilɔni masacɛ boro, kɛrɛkɛmuru ni kɔngɔ ni banajuguw sababu ra, ayiwa, Matigi Ala, Izirayɛli ta Ala bɛ min fɔra o dugu ta ko ra, o flɛ nin ye, ko: 
‹A flɛ, ne diminin, ani ne jusu gbannin, ani ne jusu bɔninba tun ka o gbɛn ka taga jamana minw bɛɛ ra, ne bɛna o lana ka bɔ o jamanaw bɛɛ ra, ka o lajɛn tuun; ne bɛna o lana nin yɔrɔ ra tuun, k’a to o ye na sigi yan hɛra ni laganfiya ra. 
O bɛna kɛ ne ta mɔgɔw ye, ne bɛna kɛ o ta Ala ye. 
Ne bɛna miiriya kelen le don o bɛɛ jusukun na, ka sira kelen bla o bɛɛ kɔrɔ, k’a to ne ɲasiran ye kɛ o ra tuma bɛɛ, janko o ta ye ɲa, o ta den minw bɛ na o kɔ fɛ, olugu fana ta ye ɲa. 
Ne bɛna jɛnɲɔgɔnya wuribari don ni o ye; ne tɛna ne kɔ don o ra tuun, ka ban ka koɲuman kɛ o ye. Ne bɛna ne ɲasiran don o jusukun na, janko o kana o yɛrɛ mabɔ ne ra. 
Ne ninsɔndiyanin le bɛna koɲuman kɛ o ye; can ra, ne bɛna o sigi nin jamana ra, ni ne jusukun bɛɛ ye, ani ne nin bɛɛ.› 
«Matigi Ala ko tuun: Ne ka nin kojuguba bɛɛ lase nin mɔgɔw ma cogo min na, o cogo kelen na fana ne ka koɲuman min bɛɛ ko fɔ, ne bɛna o bɛɛ lase o ma fana. 
Aw b’a fɔra nin jamana min ta ko ra ko a kɛra yɔrɔ lakolon ye, ko adamaden t’a ra, bɛgan t’a ra, ko a donna Babilɔnikaw boro, o belen bɛna forow san nin jamana ra tuun. 
O belen bɛna forow san ni wari ye, ka foro sansɛbɛw kɛ, ka o melege, ka o boronɔw la o kan, ka o da nɔrɔ, ka mɔgɔ dɔw kɛ a seerew ye; o kow belen bɛna kɛ Boniyaminu ta mara ra, ani Zeruzalɛmu kɛrɛfɛyɔrɔw ra, ani Zuda duguw ra, ani dugu minw bɛ jamana kuruyɔrɔw ra, ani jamana dugumayanfan ta duguw, ani woroduguyanfan kongokolon ta duguw, sabu ne bɛna o ta mɔgɔ minaninw lasekɔ, Matigi Ala ko ten.» 
﻿Yeremi.
33.
Ka Yeremi datugunin to masaso kɔrɔsibagaw ta lu kɔnɔ, Matigi Ala ta kuma sera a ma tuun a siɲaga flanan na, ko: 
«Matigi Ala min bɛ nin kow kɛ, Matigi Ala min bɛ a labɛn k’a latigɛ, min tɔgɔ ye ko Matigi Ala, ale ko: 
‹Ne wele, ne bɛna i jaabi; ne bɛna kobaw fɔ i ye, ani ko dogoninw, i tɛ ko minw lɔn. 
Sabu Matigi Ala, Izirayɛli ta Ala ka nin le fɔ nin dugu ta bonw, ani Zuda masacɛw ta bonw ta ko ra. O ka o bon minw cici, janko o jugu minw nana dugu lamini, olugu kana yɛlɛnyɔrɔ sɔrɔ ka don dugu kɔnɔ ka o faga ni kɛrɛkɛmuru ye; 
o tun kɛra wagati min na o ni Babilɔnikaw tun bɛ kɛrɛ ra. O bonw bɛna fa mɔgɔw suw le ra, ne bɛna mɔgɔ minw faga ne ta dimi ni ne ta jusugban kosɔn. Ne bɛna ne ɲada dogo nin dugu ra o ta kojuguw bɛɛ kosɔn. 
« ‹Nka o bɛɛ n’a ta, ne bɛna o flakɛ, ka o kɛnɛya; ne bɛna o kɛnɛya, ka hɛra ni ɲasuma caman di o ma. 
Ne bɛna Zuda ta mɔgɔ minaninw, ani Izirayɛli ta mɔgɔ minaninw lana tuun, ka na o sigi o ta jamana ra i ko o tun bɛ cogo min na fɔlɔfɔlɔ. 
O ka terenbariya minw bɛɛ kɛ ka ne hakɛ ta, ne bɛna o saninya ka bɔ o bɛɛ ra. O ka terenbariya minw bɛɛ kɛ ka ne hakɛ ta, ka muruti ne ma, ne bɛna o bɛɛ yafa o ma. 
Nin dugu bɛna kɛ ne tɔgɔ bonya sababu le ye dugukolo siyaw bɛɛ cɛ ra, ani ninsɔndiya sababu, ani ne tando sababu, ani ne ta nɔɔrɔ; sabu ne bɛna koɲuman minw bɛɛ kɛ o ye, siya tɔw bɛɛ bɛna o ko mɛn. Ne bɛna koɲuman ni hɛra min bɛɛ kɛ o ye, ni siya tɔw nana o ye, o ko bɛna siranya bla o ra, fɔ o bɛna yɛrɛyɛrɛ.› » 
Matigi Ala ko: «Aw b’a fɔra nin yɔrɔ min ma ko a kɛra yɔrɔ lakolon ye, ko mɔgɔ tɛ yi, ko bɛgan tɛ yi, ko Zuda duguw, ani Zeruzalɛmu siradaw kɛra yɔrɔ lakolonw ye, ko mɔgɔ tɛ sigi yi tuun, ko bɛgan fana t’a ra, 
ayiwa, lon dɔ, mɔgɔw belen bɛna ɲagarikanw, ani ninsɔndiyakanw mɛn nin yɔrɔw ra tuun, ani kɔɲɔcɛ ta dɔnkirilakanw, ani kɔɲɔmuso ta dɔnkirilakanw, ani minw bɛna to ka barakalari sarakaw* bɔ Matigi Ala ta batoso kɔnɔ, ka dɔnkiri la, k’a fɔ ko: ‹Aw ye Fangatigi Ala fo k’a waleɲumanlɔn, sabu Matigi Ala ka ɲi, sabu a ta ɲumanya tɛ ban ka ye!› «Sabu ne bɛna jamana mɔgɔ minaninw lana tuun, ka na o sigi o sigicogokɔrɔ ra. Matigi Ala ko ten.» 
Fangatigi Ala ko: «Nin yɔrɔ min kɛra yɔrɔ lakolon ye bi, mɔgɔ tɛ yɔrɔ min na tuun, bɛgan t’a ra tuun, ayiwa, sagagbɛnyɔrɔw bɛna kɛ sagagbɛnbagaw fɛ nin yɔrɔ ra tuun, ani a duguw bɛɛ ra; o bɛna to ka o ta sagaw mara yi. 
Dugu minw bɛ jamana kuruyɔrɔw ra, ani jamana dugumayanfan ta duguw, ani woroduguyanfan kongokolon ta duguw, ani Boniyaminu ta mara ra, ani Zeruzalɛmu kɛrɛfɛduguw ra, ani Zuda dugu tɔw ra, mɔgɔw belen bɛna o ta sagaw, ani o ta baw jate yi tuun. Matigi Ala ko ten.» 
«A flɛ, lon dɔ bɛna se, Matigi Ala ko ten, o lon na ne tun ka koɲuman min layiri ta Izirayɛli ta somɔgɔw, ani Zuda ta somɔgɔw ye, ne bɛna o layiri dafa. 
O lon na, ani o wagati ra, ne bɛna mɔgɔ terennin dɔ lawuri Dawuda ta duruja ra, min bɛna terenninya ni can ladon jamana kɔnɔ. 
O wagati ra, Zuda mara bɛna kisi, Zeruzalɛmu bɛna kɛ hɛra ni laganfiya ra. A bɛna wele ni tɔgɔ min ye, o ye nin ye ko: ‹Matigi Ala, an ta terenninya tigi.› » 
Sabu Matigi Ala ko: «Mɔgɔ dɔ bɛna sɔrɔ Dawuda ta duruja ra tuma bɛɛ, min bɛ sigi masaya ra Izirayɛli ta somɔgɔw kunna; 
sarakalasebaga minw ye Levi ta mɔgɔw ye, mɔgɔ dɔ bɛna sɔrɔ olugu ta duruja ra fana tuma bɛɛ, min bɛna lɔ ne ɲa kɔrɔ ka saraka jɛnitaw* bɔ, ka simanw sarakaw* jɛni, ka bɛgan sarakaw* bɔ ne ye lon bɛɛ.» 
Matigi Ala k’a ta kuma lase Yeremi ma, k’a fɔ a ye ko: 
«Matigi Ala ko: ‹Ni aw bɛ se ka ne ni tere ta jɛnɲɔgɔnya cɛn, ka ne ni su ta jɛnɲɔgɔnya cɛn, k’a to tere kana bɔ tuun a wagati ra, su fana kana ko tuun a wagati ra, 
o tuma ne ka jɛnɲɔgɔnya min don ni ne ta jɔncɛ Dawuda ye, o fana bɛna cɛn; dencɛ tɛna sɔrɔ a ta duruja ra min bɛ sigi a nɔ ra masaya ra. Ne ka jɛnɲɔgɔnya min don ni sarakalasebagaw ye, Levi ta mɔgɔ minw bɛ ne ta baara ra, o jɛnɲɔgɔnya fana bɛna cɛn. 
Sankolo lolow ka ca cogo min na fɔ mɔgɔ tɛ se ka o jate, walama kɔgɔji kɛnkɛn ka ca cogo min na fɔ mɔgɔ tɛ se ka o hakɛya lɔn, ne bɛna ne ta jɔncɛ Dawuda ta durujaw caya o cogo le ra, ani Levi ta mɔgɔ minw bɛ ne ta baara ra.› » 
Matigi Ala k’a ta kuma lase Yeremi ma, ko: 
«Nin mɔgɔw bɛ min fɔra, i tɛ o mɛnna wa? O b’a fɔra ko: ‹Matigi Ala tun ka gba fla min ɲanawoloma, a banna o ra!› O bɛ ne ta mɔgɔw mafiyɛnyara le; olugu fɛ ne ta mɔgɔw tɛ siya dɔ ye tuun.» 
Matigi Ala ko: «Ni ne tun ma ne ta jɛnɲɔgɔnya don ni su ye, k’a don ni tere ye, ni ne tun ma sankolo ni dugukolo ta sariyaw sigi, 
o tuma ne tun bɛna ban Yakuba ta duruja ra, ani ne ta jɔncɛ Dawuda ta duruja; ne tun tɛna a ta duruja dɔ ta tuun ka o sigi kuntigiya ra Iburahima, ani Isiyaka ni Yakuba ta durujaw kunna. O kosɔn ne bɛna o ta mɔgɔ minaninw lana, ne bɛna hina o ra tuun.» 
﻿Yeremi.
34.
Babilɔni masacɛ Nebukadinɛsari ni a ta kɛrɛkɛjama bɛɛ, ani jamanaw ni siya minw bɛɛ tun bɛ a ta mara kɔnɔ, o mɔgɔw bɛɛ tun bɛ Zeruzalɛmu ni a kɛrɛfɛduguw bɛɛ kɛrɛra wagati min na, Matigi Ala ka nin kuma lase Yeremi ma, ko: 
«Matigi Ala, Izirayɛli ta Ala ko: ‹Taga a fɔ Zuda masacɛ Sedesiyasi ye, ko Matigi Ala ko: A flɛ, ne bɛ nin dugu don Babilɔni masacɛ boro, a bɛna tasuma don a ra, k’a jɛni. 
Ele kɔni tɛna bɔsi a boro; o bɛna i mina fanga ra ka i don a boro. Ele ni Babilɔni masacɛ bɛna ɲɔgɔn ye ɲa ni ɲa, ka kuma da ni da. O bɛna i mina ka taga ni i ye fɔ Babilɔni.› 
«Nka ele Zuda masacɛ Sedesiyasi, ele ye Matigi Ala ta kuma lamɛn. Matigi Ala k’a fɔ ele ta ko ra ko i tɛna faga ni kɛrɛkɛmuru ye. 
I bɛna sa ɲasuma ra; masacɛ minw kɔnna ele ɲa, minw ye i bɛmaw ye, o ka wusunan don olugu suw ye cogo min na, o bɛna wusunan don ele fana ye ten. O bɛna i sukoya kɛ, ka kasi k’a fɔ ko: ‹E, an matigicɛ!› Ne bɛ o layiri ta i ye, Matigi Ala ko ten.» 
Ayiwa, cira Yeremi ka nin kumaw bɛɛ fɔ Zuda masacɛ Sedesiyasi ye Zeruzalɛmu. 
O wagati ra, Babilɔni masacɛ ta kɛrɛkɛjama tun bɛ Zeruzalɛmu dugu kɛrɛra, ani Zuda dugu tɔw bɛɛ, minw ye Lakisi dugu ni Azeka dugu ye, sabu Zuda mara dugu barakamanw bɛɛ ra, o dugu fla le tun tora. 
Matigi Ala k’a ta kuma lase Yeremi ma; o wagati ra masacɛ Sedesiyasi tun kumana ka bɛn ni Zeruzalɛmukaw bɛɛ ye, ko a ka kan ka fɔ yɔrɔ bɛɛ ra ko bɛɛ ye a ta jɔnw labla. 
Bɛɛ tun ka kan k’a ta jɔncɛ walama a ta jɔnmuso labla, ni Heburu lo; mɔgɔ si tun man kan ka a balema Yahudiya dɔ mara jɔnya ra tuun. 
Jamana ɲamɔgɔw, ani mɔgɔ tɔw bɛɛ tun ka o layiri ta, ko o bɛna o ta jɔncɛw, ani o ta jɔnmusow labla, janko o kana to jɔnya ra tuun; o sɔnna ka o layiri kuma dafa, o ka jɔnw labla. 
Nka kɔ fɛ, o nana o ta miiriya yɛlɛma; o tun ka o ta jɔncɛw ni o ta jɔnmuso minw labla, o tagara olugu mina tuun, ka na o bla jɔnya ra. 
O kɛra minkɛ, Matigi Ala k’a ta kuma lase Yeremi ma k’a fɔ a ye ko: 
«Matigi Ala, Izirayɛli ta Ala ko: ‹Lon min na ne tun ka aw bɛmaw labɔ Misiran jamana ra, jɔnyaso ra, ne tun ka jɛnɲɔgɔnya don ni o ye, k’a fɔ o ye ko: 
Aw balema Heburu minw ka o yɛrɛ fiyeere aw ma ka kɛ aw ta jɔnw ye, aw ka kan ka olugu labla o ta jɔnya san wolonflanan na. O ka kan ka baara kɛ aw ye san wɔɔrɔ, nka o kɔ, aw ka kan ka o labla o ye taga o ta so.› Nka aw bɛmaw ma sɔn ne ta kuma ma, o ma o toro malɔ ka ne lamɛn. 
«Aw kɔni tun nimisara ka ɲa bi, ko minw terennin lo ne ɲa kɔrɔ, aw tun ka o kɛ. Aw tun k’a fɔ yɔrɔ bɛɛ ra ko aw bɛɛ bɛna aw sigiɲɔgɔn jɔnw labla, fɔ ka taga o layiri ta ne ɲa kɔrɔ ne ta so kɔnɔ, ne tɔgɔ bɛ so min kan. 
Nka aw nana aw ta miiriya yɛlɛma, ka ne tɔgɔ cɛn. Aw tun ka aw ta jɔncɛw ni aw ta jɔnmuso minw labla, ko o kɛra o yɛrɛ ta ye, aw sekɔra ka taga olugu jagboya ka o kɛ aw ta jɔncɛw, ani aw ta jɔnmusow ye tuun.» 
O kosɔn Matigi Ala ko: «I n’a fɔ aw ma ne kan mɛn, aw balemaw, ani aw sigiɲɔgɔn minw ye jɔnw ye, aw ma sɔn ka olugu labla, o ra, ne kɔni bɛna aw labla kɛrɛkɛmuru ni banajuguw ni kɔngɔ ye. Ne bɛna aw ta ko kɛ jatigɛkoba ye dugukolo siyaw bɛɛ fɛ. 
«Nin mɔgɔ minw ka layiri ta ne ye, ka sɔrɔ ka o layiri cɛn, minw ka layiri ta ne ɲa kɔrɔ, ka misiden cɛtigɛ fla ye, ka tɛmɛ o cɛtigɛ fla cɛ ma, nka o ma na o layiri kumaw dafa, ne bɛna o mɔgɔw don o juguw boro. 
Zuda mara ɲamɔgɔw, ani Zeruzalɛmu dugu ɲamɔgɔw, ani masaso ɲamɔgɔw, ani sarakalasebagaw, ani jamana mɔgɔ minw bɛɛ tɛmɛna misiden cɛtigɛ fla cɛmancɛ ra, 
ne bɛna olugu don o juguw boro, o jugu minw bɛ o fagayɔrɔ ɲinina; o suw le bɛna kɛ kɔnɔw ni kongosogow ta domuni ye. 
Ne bɛna Zuda masacɛ Sedesiyasi ni a ta jamana ɲamɔgɔw don o juguw boro, o jugu minw bɛ o fagayɔrɔ ɲinina; ne bɛ o don Babilɔni masacɛ ta kɛrɛkɛjama boro. Sisan olugu kɔni mabɔra aw ra, 
nka, a flɛ, ne bɛna kuma o fɛ, Matigi Ala ko ten, k’a fɔ ko o ye sekɔ ka na nin dugu kama tuun. O bɛna nin dugu kɛrɛ, ka dugu mina ka tasuma don a ra; ne bɛna Zuda mara duguw kɛ yɔrɔ lakolon ye, mɔgɔ tɛna sigi yɔrɔ min na tuun.» 
﻿Yeremi.
35.
Matigi Ala ka nin kuma lase Yeremi ma Yoziyasi dencɛ Yehoyakimu, Zuda masacɛ ta wagati ra, ko: 
«Taga Rekabu ta somɔgɔw fɛ i ye taga kuma o fɛ, ko o ye na ni i ye, aw ye na don Matigi Ala ta batoso bon dɔ kɔnɔ, i ye duvɛn di o ma, ko o y’a min.» 
Ayiwa, Habasiniya dencɛ Yeremi, o dencɛ min ye Yazaniya ye, ne tagara ale ta, ale ni a balemaw, ani a dencɛw bɛɛ, ani Rekabu ta somɔgɔ tɔw bɛɛ. 
Ne tagara ni o ye Matigi Ala ta batoso kɔnɔ, ka taga don ni o ye Igidaliya dencɛ Hanan ta karamɔgɔdenw ta bon kɔnɔ, Hanan min ye Ala ta cira ye. O bon bɛ Alabatoso ɲamɔgɔw ta bon kɛrɛ fɛ, a bɛ Salumu dencɛ Maseya ta bon san fɛ, Maseya min ye Alabatoso donda kɔrɔsibaga ye. 
Ne ka daga dɔw fa duvɛn na, ka na o ni jifiyɛw sigi Rekabu ta somɔgɔw kɔrɔ; ne ko o ma ko: «Aw ye duvɛn dɔ min!» 
O ka ne jaabi ko: «An tɛ duvɛn min, sabu an bɛmacɛ Yonadabu min tun ye Rekabu dencɛ ye, ale tun kumana an fɛ, ko: ‹Aw ni aw denw si man kan ka duvɛn min fiyewu. 
Aw man kan ka bon lɔ, aw man kan ka sɛnɛ kɛ ka siman dan, aw man kan ka rɛzɛnforo sɛnɛ; o fɛnw si dɔ man kan ka kɛ aw fɛ. Aw si bɛɛ ra aw ka kan ka si fanibonw le kɔnɔ; ni o kɛra, aw bɛna sijan sɔrɔ nin dugukolo kan, aw bɛ lonanya ra nin dugukolo min kan yan.› 
«Ayiwa, an bɛmacɛ Yonadabu min ye Rekabu dencɛ ye, ale ka fɛn o fɛn fɔ an ye, an bɛ o le kɛ. An si bɛɛ ra, an si man kan ka duvɛn min, anw ni an ta musow, ani an dencɛw, ani an denmusow. 
An tɛ bon lɔ ka sigi a kɔnɔ, rɛzɛnforo tɛ an fɛ, foro tɛ an fɛ, an fana tɛ siman dan; 
an bɛ si fanibonw le kɔnɔ. An bɛmacɛ Yonadabu ka kuma minw bɛɛ fɔ an ye, an bɛ o sira le tagama, an bɛ o le kɛ. 
Wagati min na Babilɔni masacɛ Nebukadinɛsari nana nin jamana kama, an ko: ‹An ye taga Zeruzalɛmu, an ye bori Babilɔnikaw ni Sirikaw ta kɛrɛkɛjama ɲa.› O le k’a to an siginin bɛ Zeruzalɛmu yan.» 
O tuma, Matigi Ala k’a ta kuma lase Yeremi ma, ko: 
«Fangatigi Ala, Izirayɛli ta Ala ko: ‹Taga a fɔ Zuda mara mɔgɔw, ani Zeruzalɛmukaw ye ko: Yala nin ko ma aw karan wa? Yala aw tɛna ne ta kumaw lamɛn sisan nin sababu ra wa? Matigi Ala ko ten. 
Rekabu dencɛ Yonadabu tun k’a fɔ a ta mɔgɔw ye ko o kana duvɛn min; o fana tora o kuma kan; fɔ ka na se bi ma o ma duvɛn min, sabu o tora o bɛmacɛ ta kuma kan. Nka ne bɛ kuma aw fɛ, ne bɛ kuma aw fɛ lon o lon, nka aw tɛ ne lamɛnna. 
Ne ka ne ta baaradenw bɛɛ ci aw le fɛ, minw ye ciraw ye; ne tun bɛ o ci aw fɛ lon o lon, k’a fɔ aw ye ko: Aw ye nimisa, ka aw ta sirajuguw bla, aw ye aw jogo yɛlɛma, aw kana tugu ala wɛrɛw kɔ, ka olugu bato; ni o kɛra, aw bɛna ne ka dugukolo min di aw ni aw bɛmaw ma, aw bɛna to o dugukolo kan. Nka aw ma aw toro malɔ, aw ma sɔn ka ne lamɛn!› 
Rekabu ta mɔgɔw bɛmacɛ, min ye Yonadabu ye, Rekabu dencɛ, ale ka kuma min fɔ o ye, olugu tora o kan; nka nin mɔgɔw tɛ sɔn ka ne lamɛn. 
«O kosɔn Matigi Ala, Fangatigi Ala, Izirayɛli ta Ala ko: ‹A flɛ, ne ka kojugu minw bɛɛ latigɛ Zuda mara mɔgɔw, ani Zeruzalɛmukaw kama, ne bɛna o kojuguw bɛɛ ben o kan, sabu ne kumana o fɛ, nka o ma ne lamɛn, ne ka o wele, nka o m’a lamina.› » 
O kɔ, Yeremi k’a fɔ Rekabu ta somɔgɔw ye ko: «Fangatigi Ala, Izirayɛli ta Ala ko: ‹I n’a fɔ aw ka aw bɛmacɛ Yonadabu ta kuma mɛn, a ka fɛn o fɛn fɔ aw ka o sira tagama, a ka min o min yira aw ra, aw ka o bɛɛ kɛ, 
o kosɔn Fangatigi Ala, Izirayɛli ta Ala ko: Dɔ bɛna sɔrɔ Rekabu dencɛ Yonadabu ta duruja ra tuma bɛɛ min bɛna baara kɛ ne ye.› » 
﻿Yeremi.
36.
Yoziyasi dencɛ Yehoyakimu, Zuda masacɛ ta masaya san naaninan na, Matigi Ala ka nin kuma lase Yeremi ma, ko: 
«Gbolo kitabu dɔ ta; ne ka kuma o kuma fɔ i ye Izirayɛli ni Zuda mara ni siya tɔw bɛɛ ta ko ra, kabini lon min na ne kɔnna ka kuma i fɛ, kabini masacɛ Yoziyasi ta wagati ra fɔ ka na se bi ma, i ye o kumaw bɛɛ sɛbɛ o kitabu kɔnɔ. 
Ne ka kojugu minw bɛɛ latigɛ ko ne bɛna a lase Zuda mara mɔgɔw ma, ni o nana o kumaw mɛn, a bɛ se ka kɛ ko o bɛna o ta kɛwalejuguw dabla, janko ne ye o ta terenbariyakow ni o ta hakɛkow yafa o ma.» 
Yeremi ka Neriya dencɛ Baruki wele; Matigi Ala tun ka kuma o kuma fɔ Yeremi ye, a ka o bɛɛ fɔ Baruki ye, Baruki ka o kumaw bɛɛ sɛbɛ gbolokitabu kɔnɔ. 
O kɔ, Yeremi k’a fɔ Baruki ye ko: «O ka ne mina ka ne bla yan; ne tɛ se ka bɔ, ne tɛ se ka taga Matigi Ala ta so kɔnɔ. 
I yɛrɛ le bɛna bɔ ka taga nin kitabu karan; ne ka Matigi Ala ta kuma minw fɔ i ye, i ka o sɛbɛ kitabu min kɔnɔ. O bɛna lon min bla danna ka sun don, i y’a karan mɔgɔw ɲa na o lon dɔ le ra, Matigi Ala ta batoso kɔnɔ; Zuda mara mɔgɔ minw bɛɛ bɛna na ka bɔ o ta duguw ra, i ye a karan olugu fana ɲa na. 
O bɛ se ka kɛ sababu ye k’a to o ye Matigi Ala daari ni makarikanw ye, ka nimisa, ka bɔ o ta sirajuguw kan; sabu Matigi Ala ta dimi ni a ta jusugban min fɔra nin mɔgɔw kama, o ka bon.» 
Ayiwa, cira Yeremi tun ka fɛn o fɛn fɔ Neriya dencɛ Baruki ye, Baruki ka o bɛɛ kɛ a cogo ra, wagati min na a tun bɛ Matigi Ala ta kuma karanna kitabu kɔnɔ Matigi Ala ta batoso kɔnɔ. 
Yoziyasi dencɛ Yehoyakimu, Zuda masacɛ ta masaya san loorunan na, o san karo kɔnɔntɔnnan na, o ka lon dɔ latigɛ ka sun don, ka Matigi Ala daari; o sun tun kɛra Zeruzalɛmukaw bɛɛ ta le ye, ani mɔgɔ minw tun bɔra Zuda mara dugu wɛrɛw ra ka na Zeruzalɛmu. 
O lon le ra, Baruki ka Yeremi ta kumaw karan kitabu kɔnɔ Matigi Ala ta so kɔnɔ mɔgɔ bɛɛ ɲa na. A tun bɛ Safan dencɛ Gemariya ta bon le kɔnɔ, Gemariya min ye sɛbɛrikɛbaga ye; o yɔrɔ bɛ Ala batoso lu sanfɛyɔrɔ ra, Matigi Ala ta so donda dɔ ra, min bɛ wele ko Dondakura. 
Matigi Ala ta kuma min o min karanna kitabu kɔnɔ, Safan dencɛ Gemariya dencɛ Mika tun ka o kumaw bɛɛ mɛn. 
A jigira ka taga masaso kɔnɔ, ka taga don sɛbɛrikɛbaga ta bon kɔnɔ; jamana ɲamɔgɔw bɛɛ tun siginin bɛ yi: Elisama min ye sɛbɛrikɛbaga ye, ale tun bɛ yi, ani Semaya dencɛ Delaya, ani Akibɔri dencɛ Elinatan, ani Safan dencɛ Gemariya, ani Hananiya dencɛ Sedesiyasi, ani ɲamɔgɔ tɔw bɛɛ. 
Mika tun ka kuma minw bɛɛ mɛn wagati min na Baruki tun bɛ kitabu karanna jama ɲa fɛ, a ka o bɛɛ lakari ɲamɔgɔw ye. 
Ɲamɔgɔw ka Yehudi ci Baruki fɛ, Yehudi min facɛ tun ye Netaniya ye, o min facɛ tun ye Selemiya ye, o min facɛ tun ye Kusi ye; o ko a ye taga a fɔ Baruki ye ko a ka gbolokitabu min karan jama ye, ko a ye na ni o ye. Neriya dencɛ Baruki ka gbolokitabu mina a boro ka taga ni a ye o fɛ. 
O ko a ma ko: «Sigi, i y’a karan an ye.» Baruki sigira k’a karan o ye. 
O ka kitabu kumaw mɛn minkɛ, o siranninba ka o ɲaw lɔ ɲɔgɔn na; o ko Baruki ma ko: «An ka kan ka nin kumaw bɛɛ lase masacɛ ma!» 
O ka Baruki ɲininka tuun ko: «I ka nin kumaw sɛbɛ cogo min na, o fɔ an ye. Yala Yeremi tun b’a fɔra i ɲa na le wa?» 
Baruki ka o jaabi ko: «A yɛrɛ da le tun bɛ nin kumaw bɛɛ fɔra ne ye, ne fana tun b’a sɛbɛra ka tugu a kɔ ni dabaji ye gbolokitabu kan.» 
Ɲamɔgɔw ko Baruki ma ko: «Ele ni Yeremi bɛɛ ye taga dogo, mɔgɔ si kana a lɔn aw bɛ yɔrɔ min na.» 
O ka kitabu blanin to sɛbɛrikɛbaga Elisama ta bon kɔnɔ ka taga masaso ra masacɛ fɛ; o tagara o kumaw bɛɛ lakari masacɛ ye. 
Masacɛ ka Yehudi ci ka taga gbolokitabu ta. Yehudi tagara a ta sɛbɛrikɛbaga Elisama ta bon kɔnɔ, ka na a karan masacɛ ɲa na, ani ɲamɔgɔw bɛɛ ɲa na, minw bɛɛ tun bɛ masacɛ kɔrɔ. 
Ayiwa, o y’a sɔrɔ masacɛ tun siginin bɛ masaso ta nɛnɛwagati ta bon le kɔnɔ; o wagati tun ye san karo kɔnɔntɔnnan ye. Tasuma tun bɛ furunɛ kɔnɔ masacɛ kɔrɔ. 
Ni Yehudi tun ka sira saba walama sira naani ɲɔgɔn karan, o fan min fonina ka jigi, masacɛ bɛ o tigɛ ni sɛbɛrikɛbaga ta muru ye, ka o firi furunɛ kɔnɔ tasuma ra. A k’a kɛ ten fɔ ka na gbolokitabu bɛɛ jɛni k’a ban. 
A kɛra ten, masacɛ ni a ta jamana ɲamɔgɔw bɛɛ ka o kumaw mɛn, nka o si ma siran tuun, o si jusu ma kasi ka o ta derege faran. 
O bɛɛ n’a ta, Elinatan ni Delaya ni Gemariya tun ka masacɛ daari ko a ye sabari a kana gbolokitabu jɛni, nka a tun ma sɔn ka o lamɛn. 
O kɔ, Yeramɛli min tun ye masacɛden ye, masacɛ ka ale ni Aziriyɛli dencɛ Seraya, ani Abidehɛli dencɛ Selemiya ci, ko o ye taga sɛbɛrikɛbaga Baruki ni cira Yeremi mina ka na ni o ye, nka Matigi Ala ka o dogo. 
Ayiwa, Yeremi tun ka kuma minw fɔ, Baruki tun ka o kumaw sɛbɛ gbolokitabu min kɔnɔ, o kitabu jɛninin kɔ masacɛ fɛ, Matigi Ala k’a ta kuma lase Yeremi ma tuun, ko: 
«Gbolo kitabu wɛrɛ ta; kuma minw bɛɛ tun bɛ kitabu fɔlɔ kɔnɔ, Zuda masacɛ Yehoyakimu ka min jɛni, i ye o kumaw bɛɛ sɛbɛ tuun. 
A fɔ Zuda masacɛ Yehoyakimu ye ko: ‹Matigi Ala ko: Ele ka nin gbolokitabu jɛni, k’a fɔ ko: Mun kosɔn i ka nin kumaw sɛbɛ, k’a fɔ ko sigiya t’a ra, Babilɔni masacɛ bɛna na, ka na nin jamana halaki, ka adamadenw ni bɛganw bɛɛ ban! 
« ‹O kosɔn Matigi Ala bɛ nin kuma fɔ Zuda masacɛ Yehoyakimu kama, ko ale ta mɔgɔ si tɛna kɛ masacɛ ye tuun ka sigi Dawuda ta masasiginan kan; a su firinin bɛna to tere kɔrɔ tere fɛ, ka to nɛnɛ ra su fɛ. 
Ne bɛna ale ni a ta durujaw, ani a ta jamana ɲamɔgɔw ta terenbariyaw sara di o ma; ne tun kumana o fɛ ka kojugu minw bɛɛ fɔ, nka o banna ka ne lamɛn, ne bɛna o kojuguw bɛɛ ben olugu ni Zeruzalɛmukaw, ani Zuda mara mɔgɔw bɛɛ kan.› » 
Ayiwa, Yeremi ka gbolokitabu wɛrɛ ta k’a di Neriya dencɛ Baruki ma, min ye sɛbɛrikɛbaga ye. Zuda masacɛ Yehoyakimu tun ka kitabu min jɛni tasuma ra, Yeremi ka o kitabu kɔnɔkumaw bɛɛ fɔ tuun; Baruki ka o sɛbɛ. A ka o ɲɔgɔnna kuma caman wɛrɛ fɔ ka o fara a kan. 
﻿Yeremi.
37.
Masacɛ Sedesiyasi, min tun ye Yoziyasi dencɛ ye, ale tun sigira masaya ra Yehoyakimu dencɛ Koniya le nɔ ra; Babilɔni masacɛ Nebukadinɛsari le tun k’a sigi masaya ra Zuda mara kunna. 
Matigi Ala tun ka kuma o kuma don cira Yeremi da ra, ale ni a ta jamana ɲamɔgɔw, ani a ta jamana mɔgɔw si ma sɔn ka o kumaw lamɛn. 
O bɛɛ n’a ta, masacɛ Sedesiyasi ka Selemiya dencɛ Yehukali, ani sarakalasebaga Maseya dencɛ Sofoni ci cira Yeremi fɛ, ka taga a fɔ a ye ko: «Sabari ka Matigi Ala, an ta Ala daari an ye.» 
O wagati ra, o tun ma Yeremi bla kaso ra fɔlɔ; a tun bɛ a yɛrɛ ma a bɛ yaalayaala mɔgɔw cɛ ra. 
Farawona ta kɛrɛkɛjama nana bɔ Misiran ka kɛ na ye minkɛ, Babilɔnika minw tun ka Zeruzalɛmu dugu lamini, olugu ka o kibaroya mɛn minkɛ, o mabɔra Zeruzalɛmu na. 
Matigi Ala k’a ta kuma lase cira Yeremi ma, ko: 
«Matigi Ala, Izirayɛli ta Ala ko: ‹Zuda masacɛ min ka aw ci ne fɛ ka na ladiri ɲini ne fɛ, aw ye taga a fɔ ale ye ko: Farawona ta kɛrɛkɛjama min tun bɛ bɔra ka na aw dɛmɛ, a flɛ, ale bɛ sekɔra a ta jamana ra Misiran. 
Babilɔnikaw bɛna sekɔ ka na, ka na ben nin dugu kan, ka se sɔrɔ a kan, ka tasuma don a ra k’a jɛni. 
« ‹Matigi Ala ko: Aw kana aw yɛrɛ nɛgɛ k’a fɔ ko Babilɔnikaw bɛna mabɔ aw ra ka taga fɔ yɔrɔjan; o tɛna taga dɛ! 
Babilɔnika minw bɛ aw kɛrɛra, hali ni aw ka olugu ta kɛrɛkɛjama bɛɛ kɛrɛ ka se o ra, ka o tɔ to mɔgɔ mandiminin dama dama ye dɔrɔn o ta fanibonw kɔnɔ, olugu belen bɛna wuri ka na tasuma don nin dugu ra k’a jɛni.› » 
Wagati min na Babilɔnikaw ta kɛrɛkɛjama tun mabɔra Zeruzalɛmu na, Farawona ta kɛrɛkɛjama ɲasiran kosɔn, 
o wagati ra Yeremi ko a bɛ bɔ Zeruzalɛmu dugu kɔnɔ, ka taga Boniyaminu ta mara ra ka taga dugukolo dɔ mina o yɔrɔ mɔgɔw cɛ ra yi. 
Donda min bɛ wele ko Boniyaminu ta Donda, a bɔtɔ tagara se yi; da kɔrɔsibagaw kuntigi, min tɔgɔ ye ko Iriya, Hananiya dencɛ Selemiya dencɛ, ale tun bɛ yi; a ka cira Yeremi mina k’a fɔ a ye ko: «Ele bɛ tagara fara Babilɔnikaw le kan!» 
Yeremi k’a jaabi ko: «Can tɛ! Ne tɛ tagara fara Babilɔnikaw kan.» Nka Iriya ma sɔn k’a lamɛn. A k’a mina ka taga a di fagamaw ma. 
Fagamaw dimina Yeremi kɔrɔ, k’a bugɔ, k’a mina k’a bla kaso ra sɛbɛrikɛbaga Yonatan ta so kɔnɔ, sabu o tun ka o yɔrɔ kɛ kasobon ye. 
O ra, o ka Yeremi bla fɔ kasobon dingakɔnɔbon dɔ kɔnɔ yi; a tora yi ka mɛɛn. 
O kɔ, masacɛ Sedesiyasi nana mɔgɔ ci ka taga Yeremi labɔ ka na ni a ye a ta masaso kɔnɔ, ka na a ɲininka dogo ra; a k’a ɲininka ko: «Yala Matigi Ala ka kuma dɔ fɔ i ye an ta ko ra wa?» Yeremi k’a jaabi ko: «Ɔnhɔn! Matigi Ala bɛna ele don Babilɔni masacɛ boro.» 
Yeremi k’a fɔ masacɛ Sedesiyasi ye tuun, ko: «Ne ka mun kojugu le kɛ ele ra, walama i ta jamana ɲamɔgɔw ra, walama nin jamana mɔgɔw ra, fɔ aw ka ne mina ka ne bla kaso ra? 
Aw ta cira minw ka ciraya kɛ k’a fɔ aw ye ko Babilɔni masacɛ tɛna na aw kama, walama ni jamana kama, o ciraw bɛ min bi? 
«E, ne matigicɛ masacɛ, ayiwa, sisan ele ye sabari ka ne lamɛn, ka sɔn ne ta makarikan ma! I kana a to ne ye sekɔ tuun sɛbɛrikɛbaga Yonatan ta bon kɔnɔ, ni o tɛ, ne bɛna taga sa yi!» 
Masacɛ Sedesiyasi k’a fɔ ko o ye Yeremi bla masaso kɔrɔsibagaw ta lu kɔnɔ, ka to ka burujɛnibagaw ta buru dɔ di a ma lon o lon, fɔ ka taga domuni ban dugu kɔnɔ. A kɛra ten Yeremi tora masaso kɔrɔsibagaw ta lu kɔnɔ. 
﻿Yeremi.
38.
Yeremi tun bɛ kuma minw fɔra mɔgɔw bɛɛ ye, Matan dencɛ Sefatiya, ani Pasuri dencɛ Gedaliya, ani Selemiya dencɛ Yukali, ani Malikiya dencɛ Pasuri, olugu tun ka o kumaw mɛn; Yeremi tun b’a fɔra ko: 
«Matigi Ala ko: ‹Ni mɔgɔ o mɔgɔ ka to nin dugu kɔnɔ, kɛrɛkɛmuru, walama kɔngɔ, walama banajuguw le bɛna o tigi faga; nka ni mɔgɔ min ka bɔ ka taga a yɛrɛ di Babilɔnikaw ma, o tigi bɛ kisi, a ta kisiri le bɛ kɛ a ta nafa ye; a bɛ kisi.› » 
Matigi Ala ko tuun ko: «Sigiya t’a ta, nin dugu kɔni bɛna don Babilɔni masacɛ ta kɛrɛkɛjama boro; o bɛna dugu mina.» 
Fagamaw ko masacɛ ma ko: «Cɛ nin ka kan ka faga le! Sabu kɛrɛkɛcɛ tɔ minw tora dugu kɔnɔ, ale le bɛ olugu ni mɔgɔ tɔw bɛɛ fari fagara ni a ta kumaw ye. Cɛ nin tɛ mɔgɔw ta ɲa fɛ, a bɛ o ta bɔnɔ le fɛ.» 
Masacɛ Sedesiyasi ka o jaabi ko: «A ye nin ye aw boro. Masacɛ tɛ se ka ban aw ta ma.» 
O fɔra minkɛ, o ka Yeremi mina k’a bla masacɛ dencɛ Malikiya ta kɔlɔn kɔnɔ; o kɔlɔn tun bɛ masaso kɔrɔsibagaw ta lu kɔnɔ. O k’a lajigi ni juru dɔ ye kɔlɔn kɔnɔ; ji tun tɛ kɔlɔn kɔnɔ, bɔgɔ le tun b’a kɔnɔ. Yeremi jigira bɔgɔ ra yi. 
Ayiwa, o y’a sɔrɔ Ebɛdi Melɛki, min tun ye Etiyopika ye, ani masaso ɲamɔgɔ dɔ, ale tun bɛ masacɛ ta so kɔnɔ; ale k’a mɛn ko o ka Yeremi mina k’a bla kɔlɔn kɔnɔ. Masacɛ siginin tun bɛ Boniyaminu ta donda ra. 
Ebɛdi Melɛki bɔra masaso kɔnɔ, ka taga a fɔ masacɛ ye ko: 
«E, masacɛ, ne matigicɛ, nin mɔgɔw ka ko o ko kɛ cira Yeremi ra, o bɛɛ ye kojugu le ye; o k’a bla kɔlɔn kɔnɔ, k’a to kɔngɔ bɛna a faga yi, sabu domuni tɛ dugu kɔnɔ tuun.» 
Masacɛ k’a fɔ Etiyopikacɛ Ebɛdi Melɛki ye ko: «Taga cɛ bisaba ta ka fara i yɛrɛ kan, aw ye taga Yeremi sama k’a labɔ kɔlɔn kɔnɔ sani a ye sa!» 
Ebɛdi Melɛki ka cɛ dɔw ta, o ka taga masaso yɔrɔ dɔ ra, min bɛ naforomarabon jukɔrɔ; o ka fanikolonw, ani deregekolon dɔw ta, ka taga o lajigi Yeremi fɛ kɔlɔn kɔnɔ ni juru ye. 
Etiyopikacɛ Ebɛdi Melɛki ko Yeremi ma ko: «Nin fanikolonw ani nin deregekolonw don i kaman kɔrɔ, ka juru la a kan.» Yeremi k’a kɛ ten. 
O ka Yeremi sama ni juruw ye k’a labɔ kɔlɔn kɔnɔ. Yeremi tora masaso kɔrɔsibagaw ta lu kɔnɔ. 
Masacɛ Sedesiyasi ka mɔgɔ dɔ ci ka taga cira Yeremi wele ka na; a tagara ni Yeremi ye Matigi Ala ta batoso donda sabanan kɔrɔ. Masacɛ ko a ma ko: «Ne b’a fɛ ka i ɲininka ko dɔ ra, nka i kana foyi dogo ne ma.» 
Yeremi ka Sedesiyasi jaabi ko: «Ni ne ka can fɔ i ye, yala i tɛna ne faga wa? Hali ni ne ka i ladi, ele tɛna ne lamɛn.» 
Masacɛ Sedesiyasi karira Yeremi ye dogo ra, ko: «Ne bɛ kari Matigi Ala ɲanaman tɔgɔ ra, ale min ka nɛnɛkiri don an na, ko ne tɛna i faga, ne fana tɛna i don nin mɔgɔw boro, minw bɛ i fagayɔrɔ ɲinina.» 
Yeremi k’a fɔ Sedesiyasi ye ko: «Matigi Ala, Fangatigi Ala, Izirayɛli ta Ala ko: ‹Ni i ka bɔ ka taga i yɛrɛ di Babilɔni masacɛ ta fagamaw ma, i bɛna kisi, tasuma fana tɛna nin dugu jɛni; ele ni i ta somɔgɔw bɛna to si ra. 
Nka ni i ma bɔ ka taga i yɛrɛ di Babilɔni masacɛ ta fagamaw ma, o tuma nin dugu bɛna don Babilɔnikaw boro, o bɛna tasuma don a ra k’a jɛni, ele fana tɛna bɔsi o boro.› » 
Masacɛ Sedesiyasi ko Yeremi ma ko: «Yahudiya minw tagara o yɛrɛ di Babilɔnikaw ma, ne bɛ siranna olugu le ɲa, sabu Babilɔnikaw bɛ se ka ne don olugu boro, o bɛna ne minako juguya.» 
Yeremi ko: «Babilɔnikaw tɛna i don o boro. Matigi Ala ta kuma lamɛn; ne bɛ min fɔra, i ye sɔn ka o kɛ. O bɛna fisaya i ma, i nin bɛna kisi fana. 
Nka ni i ma sɔn ka bɔ ka taga i yɛrɛ di, Matigi Ala ka min yira ne ra, o flɛ nin ye; a ko: 
‹Muso minw bɛɛ bɛna to Zuda masacɛ ta so kɔnɔ, o bɛna olugu bɛɛ labɔ ka taga ni o ye Babilɔni masacɛ ta fagamaw fɛ; o musow bɛna a fɔ ele ma ko: Minw tun ye i teriɲumanw ye, olugu ka i janfa ka se sɔrɔ i kan! I sen donna bɔgɔ ra minkɛ, o ka o kɔ don ka taga ka i to!› 
«O bɛna i ta musow, ani i ta denw bɛɛ labɔ yan ka taga ni o ye Babilɔnikaw fɛ; ele fana tɛna bɔsi o boro, sabu Babilɔni masacɛ bɛna i mina, nin dugu fana bɛna jɛni.» 
Sedesiyasi k’a fɔ Yeremi ye ko: «I kana a to mɔgɔ si ye dɔ lɔn nin kuma ra, ni o kɛra, ne tɛna i faga. 
Ni fagamaw nana a mɛn ko ne ni ele kumana, ni o nana i ɲininka ko: ‹I ka min fɔ masacɛ ye, ani masacɛ ka min fɔ i ye, o fɔ an ye, i kana foyi dogo an ma, ni o tɛ, an bɛ i faga,› 
i y’a fɔ o ye ko: ‹Ne tun bɛ makarikanw le fɔra masacɛ ye, ko a ye sabari, a kana ne lasekɔ Yonatan ta so kɔnɔ tuun!› » 
Ayiwa, a fana kɛra ten, fagamaw bɛɛ jɛnna ka na Yeremi fɛ, ka n’a ɲininka. Masacɛ tun ka min fɔ a ye, a ka o jaabi ni o le ye. O tagara k’a to ɲasuma ra, sabu mɔgɔ si tun ma dɔ lɔn Yeremi ni masacɛ ta kuma ra. 
O cogo ra, Yeremi tora masaso kɔrɔsibagaw ta lu kɔnɔ, fɔ lon min na o nana Zeruzalɛmu dugu mina. 
﻿Yeremi.
39.
Zeruzalɛmu minacogo flɛ nin ye: Zuda masacɛ Sedesiyasi ta masaya san kɔnɔntɔnnan na, o san karo tannan na, Babilɔni masacɛ Nebukadinɛsari ni a ta kɛrɛkɛjama bɛɛ nana Zeruzalɛmu kama, ka na dugu lamini. 
Sedesiyasi ta masaya san tan ni kelennan na, a karo naaninan na, o karo tere kɔnɔntɔnnan na, o ka wo bɔ kogo ra. 
O kɛra minkɛ, Babilɔni masacɛ ta fagamaw bɛɛ tagara ka taga sigi dugu donda ra, da min bɛ wele ko Cɛmancɛ da; o fagamaw tun ye Nɛrigali Saresɛri ye, min tun ye kɛrɛkɛjama ɲamɔgɔ ye, ani Samugari Nebu, ani Sarisekimu, min tun ye masaso kɔrɔsibagaw kuntigi ye, ani Babilɔni masacɛ ta jamana ɲamɔgɔ tɔw bɛɛ. 
Zuda masacɛ Sedesiyasi ni kɛrɛkɛcɛw bɛɛ ka o ye minkɛ, o ka masacɛ ta nankɔ sira ta ka bori ka bɔ dugu kɔnɔ su fɛ; da min bɛ kogo fla cɛ ma, o bɔra o fɛ, ka taga Zuridɛn kɛnɛgbɛ sira ta. 
Nka Babilɔnikaw ta kɛrɛkɛjama ka o gbɛn; o tagara kun Sedesiyasi ni kɛrɛkɛcɛw ra Zeriko kɛnɛgbɛyɔrɔ ra. O ka o mina ka taga ni o ye Babilɔni masacɛ Nebukadinɛsari fɛ Ribila, Hamati jamana ra; o k’a ta kiti tigɛ. 
Babilɔni masacɛ ka Sedesiyasi dencɛ kannatigɛ a yɛrɛ ɲa na Ribila. A ka Zuda mara ɲamɔgɔw bɛɛ kannatigɛ fana. 
O ka Sedesiyasi yɛrɛ ɲadenw ci, k’a siri ni siranɛgɛ jɔrɔkɔw ye, ka taga ni a ye Babilɔni. 
Babilɔnikaw ka tasuma don Zuda masaso ra k’a jɛni, ani mɔgɔ tɔw ta bonw; o ka Zeruzalɛmu laminikogow benben. 
Mɔgɔ minw tun tora dugu kɔnɔ, ani minw tun tagara o yɛrɛ di, ani mɔgɔ tɔ minw tun tora, masaso kɔrɔsibagaw kuntigi Nebuzaradan ka olugu cɛ ka taga ni o ye Babilɔni. 
Nka minw tun ye dɛsɛbagatɔw ye mɔgɔw cɛ ra, foyi tun tɛ minw boro, masaso kɔrɔsibagaw kuntigi Nebuzaradan ka olugu to Zuda mara ra, ka rɛzɛnsunw, ani forow di o ma o wagati yɛrɛ ra. 
Babilɔni masacɛ Nebukadinɛsari tun kumana masaso kɔrɔsibagaw kuntigi Nebuzaradan fɛ Yeremi ta ko ra, k’a fɔ a ye ko: 
«I janto a ra, k’a kɔrɔsi, i kana kojugu kɛ a ra; ni a ka min fɔ, i ye o kɛ a ye.» 
O ra, Nebuzaradan min tun ye masaso kɔrɔsibagaw kuntigi ye, ani Nebusaziban min tun ye masaso kɔrɔsibagaw ɲamɔgɔ ye, ani Nɛrigali Saresɛri min tun ye kɛrɛkɛjama ɲamɔgɔ ye, ani Babilɔni masacɛ ta jamana ɲamɔgɔ tɔw bɛɛ, 
olugu ka mɔgɔ dɔ ci ka taga Yeremi labɔ masaso kɔrɔsibagaw ta lu kɔnɔ, k’a karifa Gedaliya ma, min ye Safan dencɛ Ayikamu dencɛ ye, ko a ye taga ni a ye a ta so. O ra Yeremi tora ni mɔgɔ tɔw ye yi. 
Wagati min na Yeremi tun bɛ kaso ra masaso kɔrɔsibagaw ta lu kɔnɔ, Matigi Ala tun ka kuma dɔ lase a ma, ko: 
«Taga a fɔ Etiyopikacɛ Ebɛdi Melɛki ye ko Fangatigi Ala, Izirayɛli ta Ala ko: ‹A flɛ, ne tun ka min fɔ nin dugu ta ko ra, ne bɛna o kɛ dugu ra; a bɛna kɛ kojugu le ye, koɲuman tɛ. A bɛna kɛ a wagati ra i yɛrɛ ɲa na. 
Nka o lon na, ne bɛna ele kisi; Matigi Ala ko ten. I bɛ siranna mɔgɔ minw ɲa, i tɛna don olugu boro. 
Ne bɛna i bɔsi ka bɔ o boro; o tɛna i faga ni kɛrɛkɛmuru ye. I ta kisiri le bɛ kɛ i ta nafa ye, sabu i lara ne ra. Matigi Ala ko ten.› » 
﻿Yeremi.
40.
Matigi Ala k’a ta kuma lase Yeremi ma; o y’a sɔrɔ masaso kɔrɔsibagaw kuntigi Nebuzaradan tun ka Yeremi labɔ kaso ra k’a lataga ka bɔ Rama. Lon min a tun bɛ tagara Yeremi labla, o y’a sɔrɔ Yeremi tun sirinin lo ni nɛgɛjɔrɔkɔ ye; a tun bɛ Zeruzalɛmukaw, Zuda mara mɔgɔ minanin tɔw cɛ ra, o tun bɛna taga ni minw ye Babilɔni. 
Masaso kɔrɔsibagaw kuntigi ka Yeremi labɔ o mɔgɔw cɛ ra, k’a fɔ a ye ko: «Matigi Ala, i ta Ala tun ka nin kojugu ko fɔ nin yɔrɔ kama. 
Matigi Ala tun ka min fɔ, o le sera, a ka o le kɛ, sabu aw ka jurumun kɛ Matigi Ala ɲa kɔrɔ, aw ma sɔn k’a kan lamɛn. O kosɔn a tun ka ko min fɔ, o ko ka aw sɔrɔ. 
Ayiwa, sisan ne bɛna nɛgɛjɔrɔkɔw bɔ i boro ra. Ni i b’a fɛ ka taga ni ne ye Babilɔni, o bɛ se ka kɛ; ne bɛna ne janto i ra. Nka ni i t’a fɛ ka taga ni ne ye fana Babilɔni, i ye to yan. Jamana bɛɛ lajɛnnin flɛ i ɲa kɔrɔ, ni yɔrɔ min ka i diya, ni yɔrɔ min ka bɛn i ma, i ye taga yi.» 
Ayiwa, i n’a fɔ Yeremi tun tɛ dɔ fɔra, Nebuzaradan ko a ma ko: «Sekɔ ka taga Gedaliya fɛ, min ye Safan dencɛ Ayikamu dencɛ ye; Babilɔni masacɛ ka ale le sigi Zuda mara duguw kunna. Taga to ni ale ye mɔgɔ tɔw cɛ ra yi; walama ni yɔrɔ o yɔrɔ ka bɛn i ma i ye taga yi.» Masaso kɔrɔsibagaw kuntigi ka domunifɛnw ni bonyafɛn dɔw di Yeremi ma, k’a bla ka taga. 
Yeremi tagara Ayikamu dencɛ Gedaliya fɛ Misipa, ka taga to ni ale ni mɔgɔ tɔw ye, mɔgɔ minw tun tora jamana kɔnɔ. 
Zuda mara kɛrɛkuntigi minw bɛɛ tun bɛ kongokɔnɔyɔrɔw ra, olugu ni o ta kɛrɛkɛcɛw nana a mɛn ko Babilɔni masacɛ ka Ayikamu dencɛ Gedaliya le sigi jamana kunna, janko a ye jamana dɛsɛbagatɔw kɔrɔsi, cɛw, ani musow, ani denmisɛnw, o tun ma taga ni minw ye Babilɔni. 
O tagara Gedaliya fɛ Misipa. O mɔgɔw tun ye Netaniya dencɛ Sumayila ye, ani Kareya dencɛw, minw ye Yohanan ni Yonatan ye, ani Tahumɛti dencɛ Seraya, ani Efayi dencɛw, minw bɛ bɔ Netofa, ani Yezaniya, min ye Mahakaka dɔ dencɛ ye. O ni o ta kɛrɛkɛcɛw tun nana ɲɔgɔn fɛ. 
Gedaliya, min ye Safan dencɛ Ayikamu dencɛ ye, ale karira o mɔgɔw ni o ta kɛrɛkɛcɛw ye; a k’a fɔ o ye ko: «Aw kana siran ka to Babilɔnikaw ta fanga kɔrɔ. Aw ye to jamana kɔnɔ yan, ka baara kɛ Babilɔni masacɛ ye; aw ta hɛra bɛ o le ra. 
Ne yɛrɛ bɛna sigi Misipa; ni Babilɔnikaw ka an ɲininka fɛn o fɛn na, ne bɛna o jaabi aw tɔgɔ ra. Aw kɔni, aw ye aw ta rɛzɛnw ji bɔ, ka aw ta samiyayiridenw tigɛ, ka o turu bɔ, ka o mara minan dɔw kɔnɔ. Aw bɛ dugu minw na, aw ye to o duguw ra.» 
Yahudiya minw bɛɛ tun bɛ Mohabu mara ra, ani Amɔnkaw ta mara ra, ani Edɔmu mara ra, ani jamana tɔw bɛɛ ra, olugu fana nana a mɛn ko Babilɔni masacɛ ka mɔgɔ dɔw to Zuda mara ra, ka Safan dencɛ Ayikamu dencɛ Gedaliya sigi olugu kunna. 
O Yahudiyaw tun janjanna ka taga yɔrɔ minw bɛɛ ra, o bɛɛ nana ka bɔ o yɔrɔw ra. O nana sigi Zuda mara ra, Gedaliya kɔrɔ, Misipa. O ka sɛnɛ kɛ ka rɛzɛnji caman sɔrɔ, ani samiyayiriden caman. 
Kareya dencɛ Yohanan ni kɛrɛkuntigi minw bɛɛ tun bɛ kongokɔnɔyɔrɔw ra, olugu nana Gedaliya fɛ Misipa, 
ka na a fɔ a ye ko: «Ele m’a lɔn ko Amɔnkaw ta masacɛ Baalisi ka Netaniya dencɛ Sumayila ci ka na i faga wa?» Ayiwa, Ayikamu dencɛ Gedaliya ma la o ta kuma ra. 
O kɔ, ka o to Misipa yi, Kareya dencɛ Yohanan k’a fɔ Gedaliya ye tuun, dogo ra, ko: «A to ne ye taga Netaniya dencɛ Sumayila faga; mɔgɔ si tɛna bɔ a kala ma. Mun kosɔn i b’a to a bɛ i faga, k’a to Yahudiya minw nana lajɛn i kɔrɔ, olugu ye janjan tuun, k’a to Zuda mara tɔ ye halaki?» 
Nka Ayikamu dencɛ Gedaliya ka Kareya dencɛ Yohanan jaabi ko: «I kana o ko ɲɔgɔn kɛ, sabu ele bɛ min fɔra Sumayila ta ko ra, o tɛ can ye.» 
﻿Yeremi.
41.
San karo wolonflanan na, Elisama dencɛ Netaniya dencɛ Sumayila, min tun ye masacɛden ye, ani masacɛ ta ɲamɔgɔ dɔ, ale nana Ayikamu dencɛ Gedaliya fɛ Misipa ni cɛ tan ye. O ni Gedaliya ka domuni kɛ ɲɔgɔn fɛ Misipa yi. 
Ka o to domuni na, Sumayila ni cɛ tan min tun bɛ ni a ye, olugu wurira ka ben Gedaliya kan, min tun ye Safan dencɛ Ayikamu dencɛ ye, k’a faga ni kɛrɛkɛmuru ye; Babilɔni masacɛ tun ka mɔgɔ min sigi jamana kunna, o ka o faga. 
Yahudiya min o min tun bɛ ni Gedaliya ye Misipa, Sumayila ka olugu bɛɛ faga fana, ani Babilɔnikaw ta kɛrɛkɛden minw tun bɛ yi. 
Gedaliya fagari tere flanan, k’a sɔrɔ mɔgɔ si tun ma bɔ foyi kala ma fɔlɔ, 
cɛ biseegi nana ka bɔ Sikɛmu, ani Silo, ani Samari. O tun ka o bonbosiw li, ka o ta faniw faranfaran, ka o fari tigɛtigɛ ni muru ye. Siman sarakaw* ni wusunan sarakaw* le tun bɛ o boro; o tun bɛ nana o sarakaw bɔ Matigi Ala ta batoso kɔnɔ. 
Netaniya dencɛ Sumayila bɔra Misipa ka taga o mɔgɔw kunbɛn; a tagatɔ tun bɛ kasira. A tagara se o ma minkɛ, a ko o ma ko: «Aw ye na Ayikamu dencɛ Gedaliya fɛ!» 
Nka o tagara se dugu kɔnɔ minkɛ, Netaniya dencɛ Sumayila ni a ta mɔgɔw ka o mɔgɔw kannatigɛ, ka o suw firi dinga dɔ kɔnɔ. 
Nka cɛ tan tun bɛ o mɔgɔw ra, olugu ko Sumayila ma ko: «I kana anw faga, sabu domunifɛnw dogonin bɛ an fɛ forow kɔnɔ; siman bɛ an fɛ, ani turu, ani li.» O ra, Sumayila ka o balemaw faga ka olugu cɛ tan to yi. 
Sumayila tun ka Gedaliya ni mɔgɔ minw faga, a tun ka o suw bɛɛ firi dinga min kɔnɔ, masacɛ Asa le tun ka o dingaba sogi ka o kɛ a dogoyɔrɔ ye, wagati min ale ni Izirayɛli masacɛ Bahesa tun bɛ kɛrɛ ra. Netaniya dencɛ Sumayila ka o dinga le fa ni mɔgɔw suw ye. 
Mɔgɔ tɔ minw tun tora Misipa, Sumayila ka olugu mina ka taga ni o ye; Zuda masacɛ denmuso dɔw tun bɛ o ra, ani mɔgɔ tɔ minw bɛɛ tun tora Misipa; Babilɔni masaso kɔrɔsibaga Nebuzaradan tun ka olugu karifa Ayikamu dencɛ Gedaliya ma. Netaniya dencɛ Sumayila ka olugu mina ka bɔ ni o ye, ka taga Amɔnkaw ta jamana ra. 
Netaniya dencɛ Sumayila tun ka kojugu minw bɛɛ kɛ, Kareya dencɛ Yohanan ni a ta kɛrɛkuntigiw bɛɛ ka o mɛn. 
O ka o ta kɛrɛkɛcɛw bɛɛ lajɛn ka taga Netaniya dencɛ Sumayila kama. O tagara a sɔrɔ Gabahɔn ta jiba yɔrɔ ra. 
Sumayila tun ka mɔgɔ minw mina ka gban a yɛrɛ kɔ, olugu ka Kareya dencɛ Yohanan ni a ta kɛrɛkuntigi natɔ ye minkɛ, o diyara olugu ye kosɛbɛ. 
Sumayila tun ka o mɔgɔ minw mina Misipa, olugu ka o kɔ don Sumayila ra, ka sekɔ ka na fara Kareya dencɛ Yohanan kan. 
Nka Netaniya dencɛ Sumayila ni a ta cɛ seegi sera ka bɔsi Yohanan ra, ka bori ka taga Amɔnkaw fɛ. 
Netaniya dencɛ Sumayila tun ka mɔgɔ minw mina ka bɔ Misipa, Ayikamu dencɛ Gedaliya faganin kɔ, Kareya dencɛ Yohanan ni a ta kɛrɛkuntigiw ka o mɔgɔw ta ka o bla o yɛrɛ kɔ; kɛrɛkɛdenw tun bɛ o ra, ani musow, ani denmisɛnw, ani masaso ɲamɔgɔ dɔw. O bɔra ni o ye Gabahɔn ka taga. 
O ka sira ta, ka taga lɔ Kimamu ta lonanjigibon yɔrɔ ra, Bɛtilɛhɛmu kɛrɛ fɛ, ka sɔrɔ ka sira ta ka kɛ taga ye Misiran, 
Babilɔnikaw ɲasiran kosɔn; sabu Netaniya dencɛ Sumayila tun ka Ayikamu dencɛ Gedaliya faga, k’a sɔrɔ Babilɔni masacɛ le tun ka ale sigi Zuda mara kunna. 
﻿Yeremi.
42.
Ayiwa, Zuda ta kɛrɛkɛjama kuntigiw bɛɛ, ani Kareya dencɛ Yohanan, ani Hosaya dencɛ Yezaniya, ani mɔgɔ tɔw bɛɛ, k’a ta mɔgɔ fitiniw na ka taga a bla mɔgɔbaw ra, o bɛɛ tagara 
cira Yeremi fɛ ka taga a fɔ a ye ko: «Sabari ka an ta makarikan mɛn; an mɔgɔ tɔ minw tora, an b’a fɛ i ye Matigi Ala, i ta Ala daari an ye; sabu an tun ka ca, nka sisan an tɔ tora fitini dɔrɔn, i ko i yɛrɛ ɲa b’a ra cogo min na. 
An ka kan ka sira min ta, ani an ka kan ka min kɛ, an b’a fɛ Matigi Ala ye o yira an na.» 
Cira Yeremi k’a fɔ o ye ko: «Ne k’a mɛn; ne bɛna Matigi Ala, aw ta Ala daari aw ye, i n’a fɔ aw k’a fɔ cogo min na. Ni Matigi Ala nana fɛn o fɛn fɔ, ne bɛna o lase aw ma; ne tɛna foyi dogo aw ma.» 
Olugu fana ko Yeremi ma ko: «Ni Matigi Ala, i ta Ala nana i ci ni kuma o kuma ye an fɛ, ni an ma o sira tagama, o tuma Matigi Ala ye kɛ an seere ye ka an jaraki, ka kaɲa ni a ta can ni a ta kankelentigiya ye. 
A bɛna min fɔ, ni o diyara an ye o, walama ni a belen ma diya an ye o, an kɔni ka i ci Matigi Ala, an ta Ala min fɛ, an bɛna ale kan le mɛn; sabu ni an ka Matigi Ala, an ta Ala kan mɛn, an ta hɛra bɛna bɔ o le ra.» 
Ayiwa, tere tan tɛmɛnin kɔ, Matigi Ala k’a ta kuma lase Yeremi ma. 
Yeremi ka Kareya dencɛ Yohanan wele, ani kɛrɛkɛjama kuntigi minw bɛɛ tun bɛ ni a ye, ani mɔgɔ tɔw bɛɛ, k’a ta mɔgɔ fitiniw na, ka taga a bla mɔgɔbaw ra. 
A k’a fɔ o ye ko: «Matigi Ala, Izirayɛli ta Ala, aw tun ka ne ci min fɛ ko ne ye aw ta makarikanw lase a ma, ale ko: 
‹Ni aw tora nin jamana ra yan, ne bɛna aw lɔ le, ne tɛna aw cici; ne bɛna aw turu le, ne tɛna aw bɔn; ne tun ka kojugu min kɛ aw ra, ne bɛna ne ta miiriya yɛlɛma ka o dabla. 
Babilɔni masacɛ min ɲasiran bɛ aw ra, aw kana siran ale ɲa. Aw kana siran a ɲa, Matigi Ala ko ten, sabu ne bɛ ni aw ye, janko ka aw kisi, ka aw bɔsi ka bɔ a boro. 
Ne bɛna hina aw ra; ni o kɛra, ale bɛna hina aw ra k’a to aw ye sekɔ aw ta dugukolo kan.› » 
Yeremi k’a fɔ tuun ko: «Nka ni aw ko: ‹An tɛ sigi nin jamana ra!› Ni aw ma Matigi Ala, aw ta Ala kan mɛn, 
ni aw ko: ‹An tɛ sɔn, an bɛ taga Misiran jamana le ra, an tɛna kɛrɛ ye yɔrɔ min na, an tɛna kɛrɛkɛdenw ta burufiyɛkan mɛn yɔrɔ min na, an tɛna fɔn domuni na yɔrɔ min na; an bɛna taga sigi o yɔrɔ le ra.› 
O tuma aw ye Matigi Ala ta kuma lamɛn, aw Zuda mara mɔgɔ tɔ minw tora! Fangatigi Ala, Izirayɛli ta Ala ko: ‹Ni aw k’a latigɛ ko aw bɛ taga Misiran, ka taga sigi yi, 
aw bɛ siranna kɛrɛkɛmuru min ɲa, o bɛna taga aw sɔrɔ Misiran jamana ra yi; aw bɛ hamina kɔngɔ ko min na, o bɛna tugu aw kɔ Misiran, aw fana bɛna sa yi le. 
Aw ra minw bɛɛ bɛna a latigɛ ko o bɛ taga Misiran ka taga sigi o yɔrɔ ra, olugu bɛɛ bɛna faga kɛrɛkɛmuru ni kɔngɔ ni banajuguw boro. O ta mɔgɔ si tɛna to o kɔ; ne bɛna kojugu min ben o kan, o si tɛna kisi ka bɔ o ra, o si tɛna bɔsi.› » 
Yeremi k’a fɔ tuun ko: «Sabu Fangatigi Ala, Izirayɛli ta Ala ko: ‹Ne ta dimi ni ne ta jusugban benna Zeruzalɛmukaw kan cogo min na, ni aw ka taga Misiran, ne ta jusugban bɛna ben aw kan o cogo kelen le ra. Aw tɔgɔjugu bɛna fɔ, aw ta ko bɛna kɛ jatigɛkoba ye mɔgɔw fɛ, aw bɛna kɛ siya danganin ye, ka kɛ mafiyɛnyarifɛn ye mɔgɔw fɛ. Aw fana ɲa tɛna la nin yɔrɔ kan tuun.› » 
«E, aw Zuda mara mɔgɔ tɔw, Matigi Ala bɛ o le fɔ aw ye, ko: ‹Aw kana taga Misiran, aw y’a lɔn ka la a ra ko ne ka aw lasɔmi bi. 
Aw ka aw yɛrɛ lafiri kosɛbɛ, sabu aw yɛrɛ le ka ne ci Matigi Ala, aw ta Ala fɛ ko: Matigi Ala, an ta Ala daari an ye; ni Matigi Ala, an ta Ala ka na fɛn o fɛn fɔ, o lase an ma, an bɛna a kɛ!› 
Ayiwa, ne kɔni k’a fɔ aw ye bi, nka aw tɛ Matigi Ala, aw ta Ala kan lamɛnna, sabu a bɛ ne ci aw fɛ ni kuma o kuma ye, aw tɛ o si lamɛn. 
Sisan kɔni, aw y’a lɔn ka la a ra, ko aw b’a fɛ ka taga sigi o jamana min na, kɛrɛkɛmuru ni kɔngɔ ni banajuguw le bɛna aw faga o yɔrɔ ra yi.» 
﻿Yeremi.
43.
Ayiwa, Yeremi ka nin kumaw bɛɛ fɔ mɔgɔw bɛɛ ye; Matigi Ala, min ye o ta Ala ye, ale tun ka Yeremi ci o fɛ ni nin kumaw bɛɛ le ye, Matigi Ala, o ta Ala ta kumaw. 
O kumaw fɔnin kɔ, Azariya min ye Hosaya dencɛ ye, ani Yohanan min ye Kareya dencɛ ye, ani yɛrɛyirabaga tɔw bɛɛ ko Yeremi ma ko: «Ele bɛ faninya le fɔra; Matigi Ala, an ta Ala ma i ci ko i ye na a fɔ an ye ko: ‹Aw kana taga Misiran ka taga sigi o yɔrɔ ra!› 
Neriya dencɛ Baruki le bɛ ele kɔnɔnɔsura anw kama, janko ka an di Babilɔnikaw ma, o ye an faga, walama ka an mina ka taga ni an ye Babilɔni.» 
Kareya dencɛ Yohanan, ani kɛrɛkɛjama kuntigi tɔw bɛɛ, ani mɔgɔ tɔw bɛɛ, o si ma sɔn ka Matigi Ala kan mɛn, ka to Zuda mara ra. 
Kareya dencɛ Yohanan, ani kɛrɛkɛjama kuntigi tɔw bɛɛ ka Zuda mara mɔgɔ tɔw bɛɛ lajɛn, ani minw tun minana ka taga siya tɔw cɛ ra, ni o kɔsegira ka na sigi Zuda mara ra tuun, 
cɛw, ani musow, ani denmisɛnw, ani masacɛ denmusow, ani masaso kɔrɔsibaga Nebuzaradan tun ka mɔgɔ minw bɛɛ karifa Gedaliya ma, min ye Safan dencɛ Ayikamu dencɛ ye; o ka cira Yeremi fana fara o kan, ani Neriya dencɛ Baruki. 
O tagara Misiran jamana ra, sabu o ma sɔn Matigi Ala kumakan ma. O tagara, ka taga se Tapanɛsi. 
Ka Yeremi to Tapanɛsi, Matigi Ala k’a ta kuma lase a ma, ko: 
«Kabakuruba dɔw ta, ka o dogo bɔgɔ ra biriki gbasiyɔrɔ ra, Farawona ta masaso donda ɲa fɛ, Tapanɛsi; o kɛ Zuda mara mɔgɔw ɲa na. 
O kɔ, i y’a fɔ o ye ko Fangatigi Ala, Izirayɛli ta Ala ko: ‹Aw y’a flɛ, ne bɛna taga ne ta baaraden, Nebukadinɛsari, Babilɔni masacɛ wele ka na. Ne bɛna a ta masasiginan sigi nin kabakuruw le kan, ne ka nin kabakuru minw dogo bɔgɔ ra. A bɛna a ta masa fanibon lɔ nin kabakuruw kunna. 
A bɛna na ben Misiran jamana kan; minw ka kan ni saya ye, saya bɛ olugu ta, minw ka kan ni minari ye, olugu bɛ mina ka taga, minw ka kan ni kɛrɛkɛmuru ye, kɛrɛkɛmuru bɛ olugu faga! 
Ne bɛna a to a ye tasuma don Misirankaw ta alaw ta batosow ra, ka o jɛni, ka o ta jow cɛ ka taga ni o ye. Sagagbɛnbaga bɛ a ta deregeba melege a yɛrɛ ra cogo min na, a bɛna Misiran jamana naforow cɛ ka o mini a yɛrɛ ma ten le, ka sɔrɔ ka bɔ ka taga ni a yɛrɛ ye ɲasuma ra. 
Jo min ye tere tagamasiyɛn ye, o ta batoso min bɛ Misiran jamana ra, a bɛna o jo ta kabakurujanw cici, ka tasuma don Misirankaw ta alaw ta batosow ra ka o jɛni.› » 
﻿Yeremi.
44.
Ala ka nin kuma fɔ Yeremi ye Misiran jamana Yahudiyaw bɛɛ ta ko ra, olugu minw tun siginin bɛ Migidɔli, ani Tapanɛsi, ani Mɛnfisi, ani Patɔrɔsi mara ra; a ko: 
«Fangatigi Ala, Izirayɛli ta Ala ko: ‹Ne ka kojugu minw bɛɛ lase Zeruzalɛmu ni Zuda dugu tɔw bɛɛ ma, aw ka o bɛɛ ye. Bi o duguw bɛɛ kɛra tomow ye, mɔgɔ si tɛ yi tuun. 
O kɛra o mɔgɔw ta kojuguw le kosɔn. O ka ne jusu bɔ, sabu o tagara wusunan sarakaw* bɔ ala wɛrɛw ye, ka o bato, olugu yɛrɛ tun ma ala minw lɔn, aw ni aw bɛmaw si tun ma ala minw lɔn. 
K’a sɔrɔ ne ta baaradenw, minw ye ciraw ye, ne tun ka olugu bɛɛ ci aw fɛ; ne tun bɛ o ci aw fɛ lon o lon, k’a fɔ aw ye ko aw kana nin ko haramuninw kɛ, ne bɛ nin ko minw kɔninya. 
Nka o ma ne lamɛn, o ma sɔn ka o toro malɔ ne ta kuma ra, o ma nimisa ka o ta kojuguw dabla, o ma wusunan sarakaw bɔri dabla ala wɛrɛw ye. 
O kosɔn ne ta jusugban ni ne ta dimi tasuma wurira ka Zuda duguw, ani Zeruzalɛmu dugukɔnɔsiraw bɛɛ mina, ka o bɛɛ kɛ tomow ye, ani yɔrɔ lakolonw, i n’a fɔ aw yɛrɛ ɲa b’a ra cogo min na bi.› » 
Yeremi k’a fɔ tuun ko: «Ayiwa, sisan, Matigi Ala, Fangatigi Ala, Izirayɛli ta Ala ko: ‹Mun kosɔn aw ka nin kojuguba ɲɔgɔn lase aw yɛrɛ ma, k’a to nin cɛw, ani nin musow, ani nin denmisɛnw, ani nin denfitiniw ye tigɛ ka bɔ Zuda mara mɔgɔw ra, fɔ ka taga aw kɔmɔgɔw bɛɛ ban? 
Aw ka ne jusu bɔ ni aw ta kɛwalew ye, ka wusunan sarakaw bɔ ala wɛrɛw ye Misiran jamana ra, aw nana sigi o jamana min na. O ra, aw bɛna aw yɛrɛ halaki, ka kɛ siya danganin ye, ka kɛ mafiyɛnyarifɛn ye dugukolo siya tɔw bɛɛ cɛ ra. 
« ‹Yala aw ɲinana aw bɛmaw ta terenbariyakow kɔ wa, ani Zuda masacɛw ni o ta musow ta terenbariyakow, ani aw yɛrɛw ni aw ta musow ta terenbariyakow, aw ka o ko minw kɛ Zuda mara ra, ani Zeruzalɛmu dugukɔnɔsiraw ra? 
Nka fɔ ka na se bi ma, o ko ma digi mɔgɔ si ra, ne ɲasiran ma kɛ mɔgɔ si ra. Ne tun ka ne ta sariyaw, ani ne ta cifɔnin minw yira aw ni aw bɛmaw ra, mɔgɔ si ma o sira tagama.› 
«O kosɔn Fangatigi Ala, Izirayɛli ta Ala ko: ‹Ne b’a latigɛ ko ne bɛna kojugu kɛ aw ra, ka Zuda mara bɛɛ halaki. 
Zuda mara mɔgɔ tɔ minw k’a latigɛ ka na sigi Misiran jamana ra yan, ne bɛna olugu bɛɛ halaki Misiran jamana ra yan; kɛrɛkɛmuru ni kɔngɔ bɛna o faga. O bɛɛ bɛna halaki, k’a ta mɔgɔ fitiniw na ka taga a bla mɔgɔbaw ra; kɛrɛkɛmuru ni kɔngɔ bɛna o halaki. Tɔgɔjugu, ani jatigɛkoba, ani danga, ani mafiyɛnyari, o ta bɛna kɛ o le ye. 
Minw nana sigi Misiran jamana ra, ne bɛna wuri olugu kama, i ko ne tun wurira Zeruzalɛmukaw kama cogo min na, ka o faga ni kɛrɛkɛmuru ni kɔngɔ ni banajuguw ye. 
Zuda mara mɔgɔ tɔ minw nana sigi Misiran jamana ra, o mɔgɔw si tɛna bɔsi, o si ɲanaman tɛna to. Minw tun b’a miiri ko olugu bɛna sekɔ Zuda mara ra tuun, ka taga sigi yi, sabu o yɔrɔ lɔgɔ bɛ o ra, olugu si tɛna sekɔ yi tuun, fɔ mɔgɔ dama dama dɔrɔn.› » 
Ayiwa, cɛ minw bɛɛ tun k’a lɔn ko o ta musow bɛ wusunan sarakaw* bɔra ala wɛrɛw ye, ani muso caman minw bɛɛ tun lajɛnnin bɛ o yɔrɔ ra, ani mɔgɔ tɔ minw bɛɛ tun bɛ Patɔrɔsi, Misiran jamana ra yi, olugu ka Yeremi jaabi ko: 
«I bɛ kuma min fɔra an ye Matigi Ala tɔgɔ ra, an tɛna o lamɛn i fɛ! 
An yɛrɛ da ka fɛn o fɛn fɔ, an bɛna o le kɛ: An bɛna wusunan sarakaw bɔ sankolo masamuso ye, ka rɛzɛnji sarakaw* bɔ a ye, i n’a fɔ anw ni an bɛmaw, ani an ta masacɛw, ani an ta jamana ɲamɔgɔw tun bɛ deri k’a kɛ cogo min na Zuda duguw ra, ani Zeruzalɛmu dugukɔnɔsiraw ra. O wagati ra an tun bɛ domuni sɔrɔ fɔ ka wasa, an tun bɛ hɛra ra, kojugu si tun tɛ an kan. 
Nka kabini an ka wusunan sarakaw bɔri dabla sankolo masamuso ye, ka rɛzɛnji sarakaw dabla, fɛn bɛɛ dɛsɛra an fɛ, kɛrɛkɛmuru ni kɔngɔ le bɛ an halakira.» 
Musow fana ko: «Ni anw bɛ wusunan sarakaw bɔ sankolo masamuso ye, ka rɛzɛnji sarakaw bɔ a ye, yala an bɛ o kɛra an cɛw ɲina ma le wa? Olugu yɛrɛ k’a lɔn ko an bɛ takula lalaga a ye, ka o kɛ a bisigiya ye, ka rɛzɛnji sarakaw bɔ a ye.» 
Ayiwa, mɔgɔ minw bɛɛ tun ka nin kumaw kɛ ka Yeremi jaabi, cɛw, ani musow, Yeremi k’a fɔ olugu bɛɛ ye ko: 
«Aw tun ka wusunan saraka minw bɔ Zuda duguw kɔnɔ, ani Zeruzalɛmu dugukɔnɔsiraw ra, aw ni aw bɛmaw, ani aw ta masacɛw, ani aw ta jamana ɲamɔgɔw, ani jamana mɔgɔw bɛɛ, yala Matigi Ala ma a hakiri to o kow ra wa? A ma o kow jate wa? 
Matigi Ala ma na se ka aw ta kɛwalejuguw muɲu tuun, ani aw ka ko haramunin minw kɛ; o kosɔn aw ta jamana kɛra tomo ye, ka kɛ jatigɛkoba ye, k’a kɛ yɔrɔ danganin ye, mɔgɔ si tɛ sigi yɔrɔ min na tuun, i n’a fɔ aw yɛrɛ ɲa b’a ra cogo min na bi. 
Aw ka o wusunan sarakaw bɔ, ka jurumun kɛ Matigi Ala ɲa kɔrɔ minkɛ, ani aw ma sɔn ka Matigi Ala kan mɛn minkɛ, ani aw ma sɔn ka a ta sariyaw, ani a ta cifɔninw, ani a ta ciw sira tagama minkɛ, o le kosɔn nin kojuguw sera aw ma, i ko aw yɛrɛ ɲa b’a ra cogo min na bi.» 
Ayiwa, o kɔ, Yeremi k’a fɔ mɔgɔw bɛɛ lajɛnnin ye, ani musow bɛɛ ye, ko: «Aw Zuda mara mɔgɔ minw bɛɛ bɛ Misiran jamana ra yan, aw ye Matigi Ala ta kuma lamɛn! 
Fangatigi Ala, Izirayɛli ta Ala ko: ‹Aw ni aw musow da tun ka kuma min fɔ, aw yɛrɛ boro ka o kuma dafa; aw tun ko: An ka dajuru minw ta ko an bɛna wusunan sarakaw* ni rɛzɛnji sarakaw* bɔ sankolo masamuso ye, sigiya t’a ra, an bɛna o dajuruw dafa.› Ayiwa, aw bɛna aw ta dajuruw dafa yɛrɛ le kosɛbɛ; aw da ka min fɔ, aw bɛna o kɛ yɛrɛ le kosɛbɛ! 
Aw Zuda mara mɔgɔ minw bɛɛ siginin bɛ Misiran jamana ra yan, aw ye Matigi Ala ta kuma lamɛn; Matigi Ala ko: Ne bɛ kari ne yɛrɛ tɔgɔba ra, ko Zuda mara mɔgɔ si tɛna ne tɔgɔ wele a da ra tuun! Misiran jamana bɛɛ kɔnɔ, mɔgɔ si tɛna a fɔ tuun ko: ‹Ne bɛ kari Dunuɲa tigi Ala ɲanaman tɔgɔ ra!› 
Sabu ne bɛna ne hakiri to o ra janko ka kojugu le kɛ o ra, ne tɛna koɲuman kɛ o ye. Zuda mara mɔgɔ minw bɛɛ bɛ Misiran jamana ra yan, olugu bɛɛ bɛna halaki kɛrɛkɛmuru ni kɔngɔ sababu ra, fɔ ka taga o bɛɛ ban pewu! 
Mɔgɔ dama dama dɔrɔn le bɛna bɔsi kɛrɛkɛmuru boro, ka bɔ Misiran jamana ra, ka sekɔ ka taga Zuda mara ra; nka Zuda mara mɔgɔ tɔw bɛɛ, minw bɛɛ nana Misiran jamana ra ka na sigi yan, olugu kɔni bɛna a lɔn min ta kuma bɛna kɛ can ye: ni ne ta kuma lo, walama ni olugu ta kuma lo. 
«Ayiwa, a flɛ, Matigi Ala ko ten, tagamasiyɛn min bɛna a yira ko ne bɛna wuri aw kama nin yɔrɔ ra, janko aw y’a lɔn ko ne ka ko min fɔ ko o bɛna aw sɔrɔ, o tagamasiyɛn ye nin ye: 
Matigi Ala ko: ‹A flɛ, Hofira min ye Misiran masacɛ Farawona ye, ne bɛna ale don a juguw boro, a jugu minw b’a fagayɔrɔ ɲinina, i n’a fɔ ne ka Zuda masacɛ Sedesiyasi don Babilɔni masacɛ Nebukadinɛsari boro cogo min na, min tun ye a jugu ye, ni a tun bɛ a fagayɔrɔ ɲinina.› » 
﻿Yeremi.
45.
Cira Yeremi ka nin kumaw fɔ Neriya dencɛ Baruki ye, wagati min na Baruki tun bɛ Yeremi ta kuma fɔninw sɛbɛra gbolokitabu kan; o kɛra Yoziyasi dencɛ Yehoyakimu, Zuda masacɛ ta masaya san naaninan na; a ko: 
«Matigi Ala, Izirayɛli ta Ala bɛ nin kuma le fɔ ele Baruki ye, ko: 
Ele b’a fɔra ko: ‹Bɔnɔ ka ne sɔrɔ, sabu Matigi Ala bɛ jusukasi dɔ le farara ne ta dimi kan. Ne bɛ ŋunana fɔ ka ne baraka ban, ne tɛ ɲasuma sɔrɔra.› 
«A fɔ Baruki ye ko Matigi Ala ko: ‹A flɛ, ne tun ka min lɔ, ne bɛna o ci, ne tun ka min turu, ne bɛna o bɔn; jamana bɛɛ lajɛnnin bɛna kɛ ten le. 
Yala ele belen bɛna kɛ kobaw le miiri ye tuun wa? I kana o miiri, sabu ne bɛna kojugu ben adamaden bɛɛ kan, Matigi Ala ko ten; nka ni ele kɔni ka taga yɔrɔ o yɔrɔ, ne bɛna i bɔsi, ka i kisiri kɛ i ta nafa ye.› » 
﻿Yeremi.
46.
Matigi Ala ka kuma min lase cira Yeremi ma siyaw ta ko ra, o le ye nin ye: 
Nin le fɔra Misiran jamana ni Misiran masacɛ Neko ta ko ra, min ye Farawona ye. Ka o to Efirati ba kɔrɔ, Karikemisi, Babilɔni masacɛ Nebukadinɛsari ka se sɔrɔ Farawona kan; o kɛra Zuda masacɛ Yehoyakimu, Yoziyasi dencɛ ta masaya san naaninan na. A ko: 
«Aw ye nɛgɛbɛnnan fitiniw, ani nɛgɛbɛnnanbaw labɛn, ka bɔ ka taga kɛrɛ ra! 
Aw ye sow siri wotorow ra! Sotigiw, aw ye don sowotorow kɔnɔ! Aw ye aw ta nɛgɛfugulaw biri aw kun na ka lɔ! Aw ye aw ta biɲɛw dabɔ! Aw ye aw ta nɛgɛderegew don aw yɛrɛ ra! 
«E, ne ɲa bɛ mun le yera tan? E, o ja tigɛra, o bɛ sekɔra ni o kɔ ye! O juguw ka se sɔrɔ o ta kɛrɛkɛcɛfariw kan. O borira o, ka bori; hali o tɛ o kɔ flɛra tuun! Siranyaba bɛ fan bɛɛ ra, Matigi Ala ko ten! 
Hali minw sen ka teli, olugu tɛ sera ka bori; cɛfariw tɛ sera ka bɔsi. O bɛ talontalonna ka benben. Efirati bada ra, sahiliyanfan na. 
«Jɔntigi le ye nin ye, min bɛ wurira i ko Nili jikuruw, i ko ba min jiw bɛ serira ka bɔ kɛnɛ ma? 
«Misiran jamana le bɛ wurira i ko Nili jikuruw, i ko ba min jiw bɛ serira ka bɔ kɛnɛ ma. A ko: ‹Ne bɛna wuri ka woyo fɔ ka dugukolo datugu; ne bɛna duguw ni dugumɔgɔw bɛɛ halaki.› 
«Sow, aw ye girin, sowotorow, aw ye bori, cɛfariw, aw ye bɔ: Etiyopi jamana taw, ani Puti jamana taw, aw minw bɛ nɛgɛbɛnnan minacogo lɔn; Ludi jamana taw, aw minw bɛ se kalanbon na! 
«O lon ye Fangatigi, Matigi Ala ta le ye; a ta dimibɔlon lo, lon min a b’a dimibɔ a juguw ra. Kɛrɛkɛmuruw bɛna domuni kɛ fɔ ka fa, ka jori min ka fa; sabu Fangatigi, Matigi Ala bɛ saraka le bɔra sahiliyanfan jamana ra, Efirati ba fan na. 
«Aw ye taga Galadi mara ra ka taga fla munta dɔ ɲini, aw Misiran jamana mɔgɔw! Aw bɛ fla caman kɛra aw yɛrɛ ra gbansan, o si tɛna aw kɛnɛya! 
Siya tɔw ka aw ta maroya ko mɛn, aw kulekan ka dunuɲa yɔrɔ bɛɛ fa; sabu cɛfari dɔ boritɔ bɛ taga talon cɛfari dɔ wɛrɛ ra, o fla bɛɛ bɛ ben ɲɔgɔn fɛ.» 
Matigi Ala ka kuma min lase cira Yeremi ma Babilɔni masacɛ Nebukadinɛsari ta nako ra, ale min bɛna na Misiran jamana halaki; a ko: 
«Aw ye nin fɔ Misiran, aw y’a lase Migidɔli fana, aw y’a lase Mɛnfisi ni Tapanɛsi! Aw y’a fɔ ko: ‹Aw ye wuri, aw ye aw yɛrɛ labɛn, sabu kɛrɛkɛmuru bɛ cɛnri kɛra ka aw lamini.› 
Mun kosɔn aw ta jo Apisi borira? Aw ta misitoran lɔnin ma se ka to, sabu Matigi Ala ka a laben. 
A bɛna a to mɔgɔ caman sen ye talon; o bɛ benben ɲɔgɔn kan; o b’a fɔ ɲɔgɔn ma ko: ‹An ye wuri ka taga an ta mɔgɔw fɛ, an ye taga an worojamana ra, an ye bɔ nin kɛrɛkɛmurujuguw kɔrɔ.› 
Ni o sera yi, o b’a fɔ Farawona ma ko: ‹Misiran masacɛ tɛ foyi ye, ni mankankoloncibaga tɛ; a ta wagati tɛmɛna a kan ka ban!› 
«Ne bɛ kari, ko sigiya t’a ra, ne le ye Ala ɲanaman ye, Masacɛ ko ten, Masacɛ min tɔgɔ ye ko Fangatigi Ala. Tabɔri kuru bɛ kuru tɔw kunna cogo min na, Karimɛli kuru bɛ kɔgɔji kunna cogo min na, a bɛna na o cogo le ra! 
«Aw ye aw ta doniw labɛn jamana wɛrɛ taga kama, aw Misiran jamana mɔgɔw! Mɛnfisi dugu bɛna kɛ yɔrɔ lakolon ye, ka kɛ tomo ye, mɔgɔ tɛ sigi yɔrɔ min na. 
«Misiran ye misimuso cɛɲuman le ye, nka limɔgɔba dɔ bɛna na a kama ka bɔ sahiliyanfan na. 
O ka kɛrɛkɛden minw ta sara ra, olugu fana bɛ o cɛ ra i ko misiden tɔrɔninw. Nka olugu fana bɛna o kɔ don, o bɛɛ bɛna bori, o tɛna se ka lɔ tuun, sabu o halakilon sera, o sarawagati sera. 
O boritɔ mankan tɛ hali sa boritɔ mankan bɔ; sabu o juguw bɛ nana ni barakaba le ye; o bɛ nana o kama i ko yiritigɛbagaw bɛ na ni o ta jendew ye cogo min na ka na yiriw ben. 
O bɛna a ta yiritu tigɛ, Matigi Ala ko ten, hali ni tufinba lo; sabu o juguw ka ca ka tɛmɛ tɔnw kan, mɔgɔ tɛ se ka o jate. 
Misiran jamana mɔgɔw maroyara, Ala ka o don sahiliyanfan mɔgɔw boro!» 
Fangatigi Ala, Izirayɛli ta Ala ko: «A flɛ, ne bɛna wuri Amɔn kama, min ye Tɛbu mara ta ala ye, ka wuri Farawona kama, ani Misiran jamana kama, ani o ta alaw, ani o ta masacɛw; ne bɛna wuri Farawona kama, ani minw bɛ o jigi la ale kan! 
Minw bɛ o fagayɔrɔ ɲinina, ne bɛna o don olugu boro. Ne bɛna o don Babilɔni masacɛ Nebukadinɛsari ni a ta jamana ɲamɔgɔw boro. Nka o kɔ fɛ, mɔgɔw bɛna sigi Misiran jamana ra tuun, k’a kɛ i n’a fɔ a tun bɛ cogo min na fɔlɔfɔlɔ; Matigi Ala ko ten.» 
«Aw Yakuba ta mɔgɔw, ne ta jɔnw, aw kana siran! Aw Izirayɛlimɔgɔw, aw jigi kana tigɛ, sabu a flɛ, ne bɛna aw kisi ka aw lana ka bɔ fɔ o jamanajan na, ka aw ta durujaw kisi ka bɔ o jamana ra, o ka o mina ka taga jamana min na. Yakuba ta mɔgɔw bɛna sekɔ ka na, ka na laganfiya ni ɲasuma sɔrɔ, mɔgɔ si tɛna o tɔɔrɔ tuun. 
Aw Yakuba ta mɔgɔw, ne ta jɔnw, aw kana siran! Matigi Ala ko ten, sabu ne bɛ ni aw ye. Ne tun ka aw janjan ka taga siya minw bɛɛ cɛ ra, ne bɛna o siyaw bɛɛ halaki pewu; nka aw kɔni, ne tɛna aw halaki pewu. Ne bɛna aw koro le ka kaɲa ni can sira ye, sabu ne tɛ se ka aw jarakibari to.» 
