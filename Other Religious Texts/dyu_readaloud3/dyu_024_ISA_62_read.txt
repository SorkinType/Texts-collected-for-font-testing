Ezayi.
62.
Siyɔn dugu kanuya kosɔn, ne tɛna je; Zeruzalɛmu dugu kosɔn, ne tɛna ne yɛrɛ ɲasuma, fɔ Ala ye o ta terenninya yira kɛnɛ kan i ko tere bɔtɔ, ka o ta kisiri ko gbɛya i ko tasumayeelen. 
Ni o kɛra, siyaw bɛɛ bɛna i ta terenninya lɔn, masaw bɛɛ bɛna i ta bonya ye. O bɛna tɔgɔkura la i ra, Matigi Ala yɛrɛ da le bɛna o tɔgɔ fɔ. 
I bɛna kɛ i ko masafugula nɔɔrɔman Matigi Ala boro kɔnɔ, ka kɛ i ko masacɛw ta jalamugu, i ta Ala borotɛgɛ kɔnɔ. 
Mɔgɔ tɛna a fɔ i ma tuun ko: «Jamana blanin,» mɔgɔ tɛna i ta jamana wele tuun ko: «Jamana lakolonba!» O bɛna i wele le ko: «Ala diyanya jamana,» ka i ta jamana wele ko «Furumuso,» sabu i ko bɛna diya Matigi Ala ye, a bɛna i ta jamana ta k’a kɛ a yɛrɛ ta ye. 
Kanbelen bɛ sunguru furu cogo min na, i ta denw bɛna i ta jamana ta o cogo le ra; kɔɲɔmuso bɛ kɔɲɔcɛ ninsɔndiya cogo min na, i bɛna i ta Ala ninsɔndiya o cogo le ra. 
Zeruzalɛmu, ne ka dugu kɔrɔsibagaw bla i ta dugu kogow kunna; su fara tere kan, olugu man kan ka je. Aw minw bɛ Matigi Ala tɔgɔ wele, aw kana aw yɛrɛ ɲasuma, 
aw kana a to ale fana ye ɲasuma, ni a ma Zeruzalɛmu lɔ kokura, k’a to mɔgɔw y’a bonya dunuɲa fan bɛɛ ra. 
Matigi Ala k’a kininboro kɔrɔta, a k’a boro barakaman kɔrɔta ka kari, ko: «Ne tɛna i ta siman di i juguw ma tuun k’a kɛ o ta domuni ye; i sɛgɛra ka rɛzɛn min sɔrɔ, jamana wɛrɛ mɔgɔw tɛna o ji min tuun. 
Nka minw bɛ siman sɛnɛ k’a tigɛ, olugu yɛrɛ le bɛna a domu, ka Matigi Ala tando; minw bɛ rɛzɛn sɛnɛ, k’a denw bɔ, olugu le bɛna a ji min ne ta yɔrɔ saninman kɔnɔ.» 
Aw ye tɛmɛ, aw ye tɛmɛ dondaw fɛ! Aw ye sira labɛn ne ta mɔgɔw ye! Aw ye sira bɔ! Aw y’a bɔ! Aw ye kabakuruw bɔ sira ra! Aw ye tagamasiyɛn dɔ kɔrɔta siyaw ye! 
Matigi Ala bɛ a kan lase fɔ dunuɲa dan na, ko: «Aw y’a fɔ Siyɔn dugumɔgɔw ye ko: ‹I kisibaga natɔ flɛ nin ye; a bɛ nana ni a ta sara ye a boro, a bɛ nana ni a ta baara tɔnɔ ye a ɲa fɛ.› » 
O bɛna o mɔgɔw wele ko: «Mɔgɔ saninmanw, Matigi Ala ta mɔgɔ ɲanawolomaninw.» Ele Zeruzalɛmu kɔni, o bɛna ele tɔgɔ la ko: «Dugu min ma ka di, dugu min lakolon ma to!» 
