Ezayi.
14.
Sigiya t’a ra, Matigi Ala bɛna hina Yakuba ta mɔgɔw ra, a bɛna Izirayɛlimɔgɔw ta tuun; a bɛna o sigi o yɛrɛ ta dugukolo kan. Lonanw bɛna na fara o kan; olugu bɛna na sigi ni Yakuba ta mɔgɔw ye. 
Siya dɔw le bɛna Izirayɛlimɔgɔw ta ka na ni o ye Izirayɛli jamana ra. Izirayɛlimɔgɔw bɛna o mɔgɔw kɛ o ta jɔncɛw ni o ta jɔnmusow ye Izirayɛli jamana ra, Matigi Ala ka jamana min di o ma. Siya minw tun ka Izirayɛlimɔgɔw mina, Izirayɛlimɔgɔw bɛna olugu fana mina; minw tun ka o ta fanga sigi Izirayɛlimɔgɔw kan, Izirayɛlimɔgɔw bɛna o ta fanga sigi olugu fana kan. 
Ni Matigi Ala nana aw laganfiya tuma min na, ka aw ta tɔɔrɔ ni aw ta sɛgɛ ban, ani jɔnyagbɛlɛn min tun lara aw kan, ka o bɛɛ ban, 
o tuma ra aw bɛna Babilɔni masacɛ tɔgɔ don dɔnkiri ra, k’a fɔ ko: E, min tun bɛ mɔgɔw minako juguyara, ale ta ko banna pewu! A ta jagboyafanga sera a dan ma! 
Matigi Ala ka mɔgɔjuguw ta bere kari; a ka fangatigi farimanw ta masacɛbere kari. 
Ale jusu gbannin le tun bɛ to ka jamana wɛrɛw ta mɔgɔw faga, o fagari fana tun tɛ dabla; a diminin le tun bɛ siya tɔw mara jagboya ra, ka sɛgɛba la o kan, dan tɛ sɛgɛ min na. 
Sisan kɔni, jamana bɛɛ bɛ ɲasuma ni laganfiya ra; o bɛ ɲagari fɔ ka kule ci! 
Hali sipɛrɛsisunw bɛɛ bɛ ninsɔndiya ele ta ben kosɔn; Liban sɛdirisunw ko: «Kabini ele benna, yiritigɛbaga si tɛ nana an kama tuun!» 
Kaburu jukɔrɔyɔrɔ kɔrɔtɔninba bɛ a yɛrɛ labɛnna ka i natɔ kunbɛn; o bɛ su tɔw lakunu ele kosɔn, dunuɲa kuntigiw bɛɛ suw; o bɛ siyaw ta masaw bɛɛ lawurira ka bɔ o ta sigiyɔrɔw ra ele kosɔn. 
O bɛɛ bɛna kuma ta, k’a fɔ i ma ko: «Ele fana kɛra barakantan ye i ko anw, ele ni anw bɛɛ kɛra kelen ye!» 
I ta yɛrɛbonya jigira kaburu kɔnɔ, ani i ta gɔnifɔkanw bɛɛ; kaburu tumuw le kɛra i ta lanan ye, tumumisɛnw kɛra i ta birifani ye. 
E, ele le bɔra san fɛ ka ben tan wa? Ele sɔgɔmada lolo, dugugbɛda lolo, ele benna fɔ dugu ma, ele min tun bɛ se siya tɔw ra! 
I tun b’a fɔra i yɛrɛ kɔnɔ ko: «Ne bɛna yɛlɛn ka taga fɔ sankolo kɔnɔ, ne bɛna ne ta sigiyɔrɔ layɛlɛn ka se fɔ Ala ta lolow kunna; ne bɛna taga sigi fɔ alaw ta jamalajɛnkuru kunna, fɔ sahiliyanfan kɔnɔnɔyɔrɔ ra! 
Ne bɛna yɛlɛn fɔ sankabaw kunna, ne bɛna kɛ i ko Ala kɔrɔtaninba yɛrɛ!» 
Nka o ka i firi kaburu dibi ra, fɔ dingaba dɔ jukɔrɔyɔrɔ ra yi! 
Ni mɔgɔ min ka i ye, o tigi b’a ɲa lɔ i ra, ka i flɛ kosɛbɛ, k’a fɔ ko: «E, cɛ min tun bɛ dugukolo yɛrɛyɛrɛ, ale le ye nin ye tan wa? Ale le tun bɛ jamanaw yuguyugu, 
ka dunuɲa kɛ i ko kongokolon, k’a duguw cici; a fana tun tɛ a ta kasodenw labla ka ye fiyewu!» 
Siya tɔw ta masacɛw bɛɛ, o ka olugu bɛɛ kelen kelen la ni bonya ye o ta kaburu kɔnɔ. 
Nka o ka ele firi kɛnɛ ma, i ma kaburu sɔrɔ. I kɛra i ko den kɔgɔbari su, mɔgɔw bɛ ɲigi min na. O ka i la kɛrɛkɛden faganinw cɛ ra, minw fagara ni kɛrɛkɛmuru ye. Mɔgɔw bɛ o suw dɔndɔn ka tɛmɛ; o bɛ o suw firi faradinga kɔnɔ. 
Ele tɛna la kaburu kɔnɔ i ko masacɛ tɔw, sabu i ka i ta jamana cɛn, ka i yɛrɛ ta jamana mɔgɔw halaki. Mɔgɔjuguw ta siya tɔgɔ tɛna fɔ tuun fiyewu! 
Aw ye o ta denw ta fagari ko labɛn, o facɛw ta terenbariyaw kosɔn, janko olugu fana kana na wuri lon dɔ ka dunuɲa mina, k’a kɛ o ta ye, ka o ta duguw lɔ ka yɔrɔ bɛɛ fa. 
«Ne bɛna wuri o kama; Fangatigi Ala ko ten. Ne bɛna Babilɔni tɔgɔ ni a ta ko tɔ bɛɛ latunu, o ta denw ni o ta mamadenw bɛɛ; Matigi Ala ko ten. 
Ne bɛna o ta yɔrɔ kɛ juguninw dogoyɔrɔ le ye, k’a yɔrɔ bɛɛ kɛ bɔgɔ ye. Ne bɛna o flan ni flanan ye ka o halaki; Fangatigi Ala ko ten.» 
Fangatigi Ala karira, ko: «Sigiya t’a ra, ne ka min ŋaninya o le bɛna kɛ, ne ka min latigɛ, o bɛna dafa! 
Ne bɛna Asirikaw halaki ka bɔ ne ta jamana kɔnɔ; ne bɛna o dɔndɔn ne ta kuruw kan. Ne bɛna o ta doni ta ka bɔ ne ta mɔgɔw kunna, ka o ta fanga yiri kari ka bɔ o kan na.» 
Matigi Ala ka min latigɛ dunuɲa bɛɛ lajɛnnin kama, o le ye nin ye; a k’a boro kɔrɔta siyaw bɛɛ kan ko a bɛna min kɛ o ra, o le ye nin ye. 
Fangatigi Ala ka nin ko latigɛ ka ban; jɔn le bɛ se k’a bari? A boro kɔrɔtanin lo; jɔn bɛ se k’a lalɔ? 
Masacɛ Ahazi sara san min na, nin kuma fɔra, ko: 
Filisi jamana bɛɛ lajɛnnin, aw kana ɲagari ko aw bugɔbere karira dɛ, sabu sa ta lilin tɔ bɛna falen ka kɛ satutu le ye; sa bɛna den min woro, o bɛna kɛ sajuguba kamantigi dɔ le ye! 
O tuma ra, dɛsɛbagatɔw bɛɛ ra mɔgɔ dɛsɛnin bɛna domuni sɔrɔ, fagantanw bɛna hɛra ni laganfiya sɔrɔ. Nka ne bɛna aw Filisikaw ta lilinw bɛɛ faga, kɔngɔ sababu ra; ni fɛn o fɛn ka to aw kɔ, ne bɛna o bɛɛ faga. 
Dugu donda, ele ye maɲumankokanw fɔ! Dugu, ele ye kule! Filisi jamana bɛɛ lajɛnnin baraka ye ban, sabu sisi finman dɔ bɛ wurira ka na ka bɔ sahiliyanfan fɛ; o mɔgɔw ta kɛrɛkɛjama ra, cɛ si tɛ to kɔ. 
An bɛna nin siya ta ciradenw jaabi ni mun kuma le ye? Ko Matigi Ala le ka Siyɔn dugu sigi, ko a ta jamana ɲanibagatɔw bɛna dogoyɔrɔ sɔrɔ yi. 
