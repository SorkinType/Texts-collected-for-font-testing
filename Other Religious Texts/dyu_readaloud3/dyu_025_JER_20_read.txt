Yeremi.
20.
Yeremi tun bɛ nin cirayakuma minw fɔra, Imɛri dencɛ Pasuri, min tun ye sarakalasebaga ye ani Matigi Ala ta batoso kɔrɔsibagaw kuntigi, ale ka o kumaw mɛn. 
Pasuri ka cira Yeremi bugɔ, k’a senw don nɛgɛ ra k’a bla Matigi Ala ta batoso sanfɛyɔrɔ donda kɔrɔ, min bɛ wele ko Boniyaminu ta donda. 
Nka o dugusagbɛ, Pasuri ka Yeremi senw bɔ nɛgɛ ra k’a labɔ kaso ra. Yeremi k’a fɔ a ye ko: «Matigi Ala tɛ ele wele tuun ko: ‹Pasuri›, a bɛ i wele le ko: ‹Magɔri Misabibu›, ko: ‹siranyakoba bɛ fan bɛɛ ra›. 
Sabu Matigi Ala ko: ‹Ne bɛna siranyakoba le ben ele kan, ele ni i teriw bɛɛ. O juguw ta kɛrɛkɛmuru bɛna o faga ele yɛrɛ ɲa na. Ne bɛna Zuda mara bɛɛ don Babilɔni masacɛ boro fana; ale bɛna o cɛ ka taga ni o ye Babilɔni, ka taga o faga ni kɛrɛkɛmuru ye. 
Nin dugu ta fɛn maraninw bɛɛ, ani o ta baara tɔnɔ bɛɛ, ani o ta fɛn nafamanw bɛɛ, ani Zuda masacɛw ta naforo bɛɛ, ne bɛna o bɛɛ don o juguw boro; olugu bɛna ben o kan ka o fɛnw bɛɛ cɛ ka taga ni o ye Babilɔni. 
Ele Pasuri kɔni, ele ni i ta somɔgɔw bɛɛ, o bɛna aw mina ka taga ni aw ye. Ele bɛna taga Babilɔni; i bɛna sa yi, o bɛna i su don yi, ele ni i teriw bɛɛ, i ka i ta faninya cirayakumaw fɔ minw ye.› » 
E, Matigi Ala, i ka ne nɛgɛ ka ne sɔrɔ, ne fana sɔnna nɛgɛri ma; i ka ne mina jagboya ra ka se sɔrɔ ne kan. Ne kɛra yɛrɛkofɛn le ye lon bɛɛ; bɛɛ bɛ ne lɔgɔbɔ. 
Ni ne bɛ kuma tuma o tuma, fɔ ne ye kule le; ne bɛ pɛrɛn ka mɔgɔw ta jusukungbɛlɛya ni o ta tɔɲɔri fɔ. Matigi Ala ta kuma fɔri bɛ mafiyɛnyari ni lɔgɔbɔri le lase ne ma. 
Ayiwa, ni ne ko, ko ne tɛna a ko fɔ tuun, walama ko ne tɛna kuma a tɔgɔ ra tuun, a ta kuma bɛ ne jɛni ne jusukun na i ko tasuma, a bɛ i ko tasuma le donna ne kolow kɔnɔ; ne b’a fɔ ko ne b’a kun ne yɛrɛ ra, nka ne baraka bɛ ban, ne tɛ se. 
Jama bɛ kumajugu minw fɔra ne ma, ne bɛ o mɛnna: «Siranyakobaw bɛ fan bɛɛ ra! Aw y’a ko fɔ! An y’a ko fɔ ɲamɔgɔw ye!» Ne teriw bɛɛ bɛ ne kɔrɔsira k’a flɛ ni ne bɛna ben. Dɔw ko: «A bɛ se ka kɛ ko dɔ bɛna a nɛgɛ, ni o kɛra, an bɛna se sɔrɔ a kan, ka an yɛrɛ dimibɔ a ra!» 
Nka Matigi Ala bɛ ne fɛ i ko kɛrɛkɛcɛfari; o kosɔn ne nɔgbɛnbagaw bɛ talon ka ben, o tɛ se sɔrɔ. O bɛna maroya kosɛbɛ sabu o tɛna se sɔrɔ; o kun suurunin bɛna to tuma bɛɛ, mɔgɔ tɛna ɲina o ta maroya kɔ ka ye. 
Fangatigi Ala bɛ mɔgɔ terennin sɛgɛsɛgɛ, a b’a kɔnɔnɔkow ni a jusukunnakow bɛɛ lɔn. Ala, ni i bɛ i yɛrɛ dimibɔ o ra tuma min na, a to ne ɲa ye o ye, sabu ne ka ne yɛrɛ to ele le boro. 
Aw ye dɔnkiri la Matigi Ala ye, aw ye Matigi Ala tando; sabu a bɛ fagantanw nin kisi, ka bɔ kojugukɛbagaw boro. 
Ne worora lon min na, Ala ye o lon danga! Ne bamuso ka ne woro lon min na, Ala kana baraka don o lon na! 
Cɛ min tagara o kibaro fɔ ne facɛ ye, Ala ye o cɛ danga! Min k’a fɔ ko: «I ka den sɔrɔ, dencɛ lo,» fɔ ka ne facɛ ninsɔndiya kosɛbɛ, 
o cɛ ye kɛ i ko Matigi Ala ka dugu minw ci, ni a ma sɔn ka hina o ra. Sɔgɔmada fɛ a ye kulecikanw mɛn, teregban fɛ a ye kɛrɛmankanw le mɛn! 
Mun na a m’a to ne ye sa ne bamuso kɔnɔ? O ra ne bamuso tun bɛ kɛ ne ta kaburu ye, a lasiritɔ tun bɛ to ten wagati bɛɛ! 
Mun kosɔn ne bɔra ne bamuso kɔnɔ ka na to sɛgɛ ni jusukasi ra, fɔ ka taga ne ta dunuɲalatigɛ ban maroya ra? 
