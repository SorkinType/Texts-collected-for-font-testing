Ezayi.
54.
«Ɲagari ni kanba ye, ele muso denworobari, ele min ma den sɔrɔ ka ye! I ninsɔndiya fɔ ka pɛrɛn, ele min ma denworo sɛgɛ lɔn ka ye! Sabu muso min tora a kelen na, o ta denw bɛna caya ka tɛmɛ muso cɛtigi ta kan. Matigi Ala ko ten. 
I ta fanibon kɔnɔnɔyɔrɔ waga kosɛbɛ, i ta bon faniw foni kosɛbɛ, i kana jatemina kɛ; a juruw sama ka taga fɔ yɔrɔjan, k’a nɛgɛberew gbengben ka ɲa. 
Sabu i ta denw bɛna caya, ka janjan ka taga fan bɛɛ ra; i ta durujaw bɛna siya tɔw ta yɔrɔw mina, ka sigi o ta dugu lakolonw kɔnɔ, fɔ ka o duguw fa mɔgɔw ra. 
«I kana siran, sabu i tɛna maroya tuun; i kana i kun biri, sabu dɔgɔyari tɛna se i ma tuun. I bɛna ɲina i sunguruman ta maroyakow kɔ, mafiyɛnyari min sera i ma i cɛ sawagati ra, i hakiri tɛna to o ra tuun. 
Sabu min ka i dan, ale le bɛna kɛ i cɛ ye; ‹Fangatigi Ala›, o le ye a tɔgɔ ye. I kunmabɔbaga ye Izirayɛli ta Ala saninman le ye; a tɔgɔ le ye ko: ‹Dunuɲa bɛɛ ta Ala.› 
«Matigi Ala bɛ i wele tuun, i ko muso furusanin jusu kasinin ta cɛ b’a wele tuun cogo min na, i ko cɛ bɛ a kanbelenman ta muso furusanin wele cogo min na. I ta Ala ko ten. 
Ne tun banna i ra wagati fitini dɔrɔn le; nka ne ta hinaba kosɔn, ne bɛna i ladon tuun. 
Ne jusu tun gbanna i kɔrɔ minkɛ, o kosɔn ne tun ka ne ɲada dogo i ra wagati dɔɔnin; nka ne ta ɲumanya banbari kosɔn, ne bɛna hina i ra. I kunmabɔbaga, Matigi Ala ko ten. 
«Ne bɛna a kɛ i ko ne tun k’a kɛ cogo min na Nuho ta wagati ra: Ne tun karira ko Nuho ta wagati ta jiba ɲɔgɔn tɛna dugukolo datugu tuun. Ne bɛ kari o cogo ra fana ko ne tɛna ne jusu gban i kɔrɔ tuun, ko ne tɛna wuri i kama tuun. 
Hali ni kuruw bɔra o nɔ ra, hali ni kongoriw yɛlɛmana, ne bɛ ɲumanya min kɛ i ye, o tɛna bɔ a nɔ ra; ne ka hɛra jɛnɲɔgɔnya* min don ni i ye o tɛna yɛlɛma. Matigi Ala min bɛ hina i ra, ale ko ten.» 
«E, ele dugu ɲanibagatɔ, sanfɔɲɔ ka dugu min fifa, hali mɔgɔ ma sɔrɔ ka dugu min jusu saaro! A flɛ ne bɛna kabakuru sɔngɔgbɛlɛnw le kɛ ka o dugu lɔ, k’a jusiginanw kɛ safiri lulu ye. 
Ne bɛna i ta kogo sanfɛyɔrɔw kɛ lulu wulenman ye, ka dugu donda ta konw kɛ lulu ye, lulu min bɛ manamana, ka dugu laminikogow bɛɛ kɛ lulu yɛrɛworo ye. 
«Matigi Ala bɛna i ta denw bɛɛ karan, i ta denw ta hɛra bɛna caya. 
I bɛna sabati terenninya sababu ra, i bɛna bɔsi mɔgɔw ta tɔɲɔri boro, i tɛna siran foyi ɲa, i bɛna bɔsi jatigɛkow boro, foyi tɛna se i ma tuun. 
Ni mɔgɔ dɔ wurira ka ben i kan, ne tɛna jɛn ni o ye; ni mɔgɔ o mɔgɔ ko a bɛ ben i kan, o tigi yɛrɛ le bɛna ben i ɲa kɔrɔ. 
«A flɛ, numucɛ min bɛ takami fiyɛ, ka kɛrɛkɛminan lalaga a ta baara kama, ne le ka ale dan. Cɛnrikɛbaga min bɛ o kɛrɛkɛminan halaki, ne le ka ale fana dan. 
Kɛrɛkɛminan o kɛrɛkɛminan lalagara i kama, o tɛna foyi ɲa; ni mɔgɔ o mɔgɔ ko a bɛ kuma ka kiti ben i kan, o tigi bɛ jaraki. Matigi Ala ta jɔnw ta sɔrɔta bɛna kɛ o le ye, ne bɛna jo di o ma o cogo le ra; Matigi Ala ko ten.» 
