Yeremi.
18.
Matigi Ala ka kuma min lase Yeremi tuun, o ye nin ye; a ko a ma ko: 
«I wuri ka taga dagalalagabaga ta so. Ni i sera yi, ne bɛna ne ta kuma lase i ma.» 
Ne tagara dagalalagabaga ta so, ka taga a sɔrɔ a bɛ daga dɔ lalagara dagalalaganan kan. 
Ne nana a ye ko tuma dɔw ra, a b’a fɛ ka daga min lalaga, o daga tɛ ɲa a boro, sabu tuma dɔ bɔgɔ bɛ kɛ ten dagalalagabaga boro. Ayiwa, ni a kɛra ten, a bɛ o daga yɛlɛma k’a kɛ daga suguya wɛrɛ ye, suguya min ka di a yɛrɛ ye. 
Matigi Ala k’a ta kuma lase ne ma, ko: 
«E, Izirayɛlimɔgɔw, yala ne tɛ se ka aw kɛ i ko nin dagalalagabaga b’a kɛra cogo min na wa? Matigi Ala ko ten. Aw bɛ ne boro i ko bɔgɔ bɛ dagalalagabaga boro kɔnɔ cogo min na, aw Izirayɛlimɔgɔw! 
«Ne bɛ se k’a fɔ siya dɔ ta ko ra, walama jamana dɔ ta o ra, ko ne bɛna a wuri ka bɔ a nɔ ra, k’a ci, k’a halaki; 
nka ne ka o kuma fɔ o siya min na, ni o siya k’a ta juguya dabla, o tuma ne tun ka kojugu min latigɛ a kama, ne bɛ o dabla. 
Ne bɛ se k’a fɔ fana siya dɔ ta ko ra, walama jamana dɔ ta ko ra, ko ne bɛna o siya lɔ, k’a sabati. 
Nka ni o siya ka kojugu kɛ ne ɲa kɔrɔ, ni o ma sɔn ka ne lamɛn, o tuma ne tun ka koɲuman min latigɛ o ye, ne bɛ o dabla. 
«Ayiwa, sisan a fɔ Zuda mara mɔgɔw bɛɛ ye, ani Zeruzalɛmukaw, ko Matigi Ala ko: ‹Ne bɛ kojugu dɔ labɛnna aw kama, ne bɛ ko dɔ ŋaninya aw kama. O ra aw bɛɛ ye sekɔ ka bɔ aw ta sirajuguw kan, ka aw tagamacogow, ani aw ta kɛwalew ɲa.› 
«Nka o ko: ‹I kana i yɛrɛ sɛgɛ! Ni an yɛrɛ ka min ŋaninya, an bɛna o le kɛ; an bɛna tagama ka kaɲa ni an yɛrɛ jusukun ta miirijuguw le ye.› » 
O kosɔn Matigi Ala ko: «Aw ye ɲininkari kɛ siyaw cɛ ra; jɔn le ka nin ko ɲɔgɔn mɛn ka ye? Izirayɛli, sunguru kanunin ka kojuguba kɛ. 
Ji min bɛ lɔ farakuru kunna Liban jamana ra, yala o bɛ se ka ban ka ye wa? Jisuma min bɛ woyo ka bɔ fɔ yɔrɔjan, yala o bɛ se ka ja ka ye wa? 
Ne ta mɔgɔw kɔni ɲinana ne kɔ. O bɛ taga wusunan sarakaw* bɔ batofɛn gbansanw ye. O kosɔn o sen bɛ talon o ta sira kan, fɔ o bɛ sirakɔrɔ bla, ka tɛmɛ sira wɛrɛw fɛ, sira minw man ɲi. 
O ka o ta jamana kɛ yɔrɔ lakolon ye, ka o kɛ lɔgɔbɔrifɛn ye tuma bɛɛ; mɔgɔ o mɔgɔ bɛ tɛmɛ, o tigi bɛ kabakoya, fɔ a b’a kun kɔmi. 
Ne bɛna o labori o juguw ɲa, ka o janjan, i ko terebɔyanfan fɔɲɔ bɛ fɛnw yɛrɛgɛ cogo min na. O ta ɲagbanlon na, ne bɛna ne kɔ le di o ma, ne tɛna ne ɲa di o ma.» 
O ko: «Aw ye na, an ye dabarijugu dɔ siri Yeremi kama. An tɛna fɔn sarakalasebaga ra min bɛ an karan sariya ra, an tɛna fɔn hakiritigi ra min bɛ an ladi, an tɛna fɔn cira ra min bɛ an waaju. Aw ye na, an ye Yeremi laben ni an ta nafigiya kumaw ye. An kana an janto a ta kumaw si ra tuun.» 
«E, Matigi Ala, i janto ne kumakan na, ne kɛrɛbagaw ta kuma lamɛn! 
Yala koɲuman ka kan ka sara ni kojugu ye wa? Sabu o ka dinga sogi ne ɲa. Ala, i hakiri to a ra ko ne lɔra i ɲa kɔrɔ ka kuma i fɛ olugu ta ɲa le kosɔn, janko ka i ta dimi mabɔ o ra. 
Ayiwa, a to kɔngɔ ye ben o ta denw kan; kɛrɛkɛmuru ye o faga. O ta musow ye bɔnɔ o ta denw na, o ye kɛ muso cɛ saninw ye; sabu banajugu bɛna ben o ta cɛw kan ka o faga, kɛrɛkɛmuru bɛ o ta cɛdenw faga kɛrɛkɛyɔrɔ ra. 
Ni i nana bara ka benkannikɛbagaw lana o kama tuma min na, kulekanw ye bɔ o ta sow kɔnɔ, sabu o ka dinga sogi janko ne ye ben o kɔnɔ, o ka janw dogo k’a la janko ne senw ye mina o ra. 
«Nka ele kɔni, Matigi Ala, o ka jɛn min o min siri janko ka ne faga, ele ka o bɛɛ lɔn. I kana sɔn ka o ta terenbariyaw yafa o ma, i kana o ta jurumunw jɔsi ka bɔ i ɲa kɔrɔ, o ye bɔ ka ben i ɲa kɔrɔ, ni i ta dimi wagati sera, i ye wuri o kama.» 
