Kalata kʉ Bahibʉli.
1.
Ijolo Kyala aajobaga na biisʉkʉlʉ bɨɨtʉ, kaa kingi kʉ njɨla ɨsya lʉko nʉ lʉko, ʉkwendela mbakunguluka. 
Looli amasikʉ aga, kɨfuki na kʉmmalɨɨkɨsyo, Kyala ikʉjoba na nuuswe ʉkwendela mMwanaake, ʉjʉ aalɨnsalile ʉkʉtɨ ingɨlepo ɨkɨlɨngo ɨkya tʉndʉ toosa. Kangɨ ʉkwendela mmyake, Kyala aapelile ʉmpaalanga nɨ fiisʉ fyosa. 
ɄMwana ʉjo ikʉlangala ʉbʉsisya ʉbwa Kyala, nʉ kʉnangɨsya muno Kyala ajɨɨliile. Ikʉtʉlɨndɨlɨla ʉtʉndʉ toosa ʉtwa pakiisʉ na kʉmwanya, ʉkʉtɨ twendelelege ʉkʉja bo muno tʉjɨɨliile, kwi isyʉ lyake ɨlya maka. Jo ʉjʉ aabeelwisye abandʉ boosa ʉkʉfuma mbʉtʉlanongwa bwabo, alɨnkʉbʉʉka kʉkʉtʉʉgala kʉkɨbafu ɨkiilɨɨlo ɨkya Mwene maka goosa, pabʉjo ʉbwɨmɨkigwa fiijo ʉko kʉmwanya. 
Kyala aalɨmmbɨɨkile ʉMwanaake Jesu ʉkʉja nkʉlʉmba ʉkʉbakɨnda abandʉmi, bo ʉlʉ aalɨmpeele ɨngamu ɨngʉlʉmba ʉkʉkɨnda jɨla ɨjaa bandʉmi. 
Namanga akajako ʉgwandʉmi ʉjʉ aabʉʉliigwe na Kyala amasyʉ aga aalɨmmbʉʉlile ʉMwanaake, ʉkʉtɨ, “Ʉgwe ʉlɨ Mwanangʉ, ʉmwisyʉgʉ ʉne ngʉpaapile.” Kangɨ Kyala bo ikʉjoba ʉkʉtɨ, “Ngʉjaga Gwise, ʉmwene ikʉjaga Mwanangʉ,” akaajobilepo ɨsya gwandʉmi najʉmo. 
Kangɨ Kyala bo ikʉntwala ʉMwanaake ʉgwa kɨpanda pakiisʉ, aatile, “Abandʉmi boosa abaa Kyala bammwipuutege.” 
Ɨsya bandʉmi aatile, “Abandʉmi baake, ikʉbapela ʉkʉja mbelo, boope ababombeli baake ikʉbapela ʉkʉja ndapɨ sya mooto.” 
Looli kʉ Mwanaake, ʉmwene ikʉtɨ, “Ʉgwe gwe Kyala, ɨkɨkota kyako ɨkya bʉtwa kikʉjako bwila na bwila, ʉBʉnyafyale bwako, bukʉjaga Bʉnyafyale ʉbwa bʉgolofu. 
Ʉgwe ʉbʉganile ʉbʉgolofu, nʉ kʉsibenga ɨmbiibi syosa. Po leelo Kyala, Kyala gwako, akʉpakile amafuta agaa kʉja nʉ lʉsekelo, ʉkʉkʉbɨɨka ʉkʉja nkʉlʉmba, ʉkʉbakɨnda abanino boosa.” 
Kangɨ Kyala ikʉmmbʉʉla ʉMwanaake ʉkʉtɨ, “Ʉgwe gwe Ntwa, jo ʉgwe gwapelile ɨkiisʉ kʉbwandɨlo, kangɨ ʉmpaalanga mbombo jaa maboko gaako. 
Ɨfyo fikwisa kʉmalɨka, ʉgwe ʉliko amasikʉ goosa. Fyosa fikʉkʉʉlʉpa bo ʉmwenda, 
kwisa kʉfipindania bo ʉlwa mwenda, fikwisa kwandʉka bo ʉmwenda ʉnkʉʉlʉ. Looli ʉgwe kʉja bo muno ʉjɨɨliile, ɨfyɨnja fyako fitikʉmalɨka.” 
Kyala akammbʉʉlamo ʉgwandʉmi najʉmo ʉkʉtɨ, “Itʉʉgasye kʉkɨbafu kyangʉ ɨkiilɨɨlo, ʉbʉjo ʉbwa lwɨmɨko fiijo, ʉkʉfika apa nikʉbabɨɨkaga abalʉgʉ baako paasi pa malʉndɨ gaako.” 
Po leelo, abandʉmi fyo fiki? Mbepo itolo, babombeli aba bikʉtʉmigwa na Kyala, ʉkʉbabombela aba Kyala ikʉbapoka. 
