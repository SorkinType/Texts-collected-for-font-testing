YAAWÚUꞌCAA.
8.
Iñii yii yërí wëñ kilaak solu ga iñii ɗí en na kiwoꞌɗa: Ɗu laakin sarahoh yiyaak, yaa yugin ga asamaan, hanoh baŋ-buuraa Kooh yii mín ga tóohɗa yah-ñaam. 
Ya yërí tumi lëgëy-sarahoh ga ɗekataama wiselaꞌíꞌwaa en ga taalii wukayohwiiɗa. Taaliima, ɓoꞌ-súusúus yíppiiwa, Haꞌmudii yërí yípwa. 
Sarahoh yiyaak, yaa en tóoh, falu kihaydoh ga fíkíi Kooh iñcaa faanɗu Kooh sarahɗa na kitumiꞌti sarah. Kon sarahohiigaruu yiyaakyii ɓan jomin kilaak iñaa ya sarahohan. 
Ya enee dii ga kakayaa, eneenaa ya enoo sarahoh, waa laakin sarahohcaa laak kihaydoh ga fíkíi Kooh iñcaa faanɗussi sarah fodaa Waasaa Móyíis nakohkaɗa. 
Lëgëyii sarahohcii ɓiyaakɓii tumi ga ɗekataa wiselaꞌíꞌwaa ga Kaanfaa Koohɗa nak, wa en nataal na sóogúu ga iñaa tumu ga asamaanɗa. Iñaama tah, ga wii Móyíis ƴah kiyíp taalaama jaamukohsiɗa, Kooh woꞌꞌari an: «Foñaa helfu ga iñii fu ƴah kitumɗa bi tóoh man fodaa mi teeweeraaka ga ɗook jaŋjagaaɗa». 
Wayee diima, lëgëy-sarahohaa Yéesu sasuɗa wërí wëñ waa sarahohcaa ɓíinoo kiyak fúuf, ndaga ya yërí tíin ga díkaanti Kooh na ɓuwii kipok kifiiliimunkaa gën kaa kuɗewaa. Ee Kooh díginnduu ga kifiiliimunkaama iñcaa gën ga tóohɗa. 
Enee an kifiiliimunkaa kuɗewaakaa laakéeríi sík wíinoonaa, eneenaa caloo ka kilofirohu na kukanak. 
Wayee Kooh ñaꞌ heetiigari hen ga waa ya woꞌ an: «Mi Haꞌmudii mi woꞌ an: Bes caa hay, caa mi hay kipok kifiiliimun kiꞌas na ɓu-Isarayeel, na ɓu-Yúdaa ɓan. 
Kifiiliimunkaama madanndii na kaa mi pokohee na ɓicaasamɓa, bëríinaa mi amɓa ga yahhoo, mi meydohhaɓa kúlkaa Esíptiɗa. Ɓa ga kihafɓa, ɓa ammbii kifiiliimunkaa kaama, kërí tah, mi foñlukkaɓa ɓan. 
Kifiiliimunkii kiima kërí mi ƴah kipokoh na heetii ɓu-Isarayeel, besciima paafaa: Mi hay kisoꞌ iñcii mi ebilohɗa ga helɓa, mi bínca ga keeñɓa. Mi ƴah Koohyiigaɓa ee ɓa ƴah heetiigoo. 
Yíinoo gaɓa soolukanndii kijëgíꞌ ɓaa bok nari kúl, wala mbokci an ya heelat kiꞌínoh Haꞌmudii. En kiꞌenaa, lak ɓéeɓ ínohinndoo, daloh ga yaa wëñ kijutuutɗa bi ga yaa wëñ kiyakɗa. 
Mi hayɓa kibayal tooñcaagaɓa ee mi aluk baakaaꞌcaagaɓa.» 
Kooh woꞌ loo kifiiliimun kiꞌasaa, lak kaa ya pokee kuɗewaaɗa kasohin ee iñaa kasohin aaw ga kileeh. 
