Téeríi feeñiyoha bíní Saŋ ra.
1.
Téeríi bee ëmbë iña feeñal Yéesú-Kiristaa te kola⁠ˈ Koope na ra, teeɓi súrgë yí yee na saañ lahe te wulay wulay ra. Yéesú nék wol malaakii Saŋ na, Saŋ fa súrgíi rë, teeɓi baaha. 
Ɗi fi Saŋ nék seede seedeyo dee biti iña ot ɗi ra ɓéeɓ Unni Koope, te ri wonte biti Yéesú-Kiristaa seedete ri. 
Kon ɓëyí jaŋi téeríi bee a ɓëyí síkírëh rí ɓéeɓ te tík ɗí nufi, ay lah sos-keeñ ndah iña wonu filiɓ ra leŋ lah. 
So⁠ˈ mi Saŋ, daa mi bíní ɗon fi ɓëy íllí jaŋi yi paana ya deyi Aasi unni ƴeh : Koope fa húmú në, ee na, te ac ayo ra líhë rën mal, on ɗon jaamma⁠ ⁠! Ruuh yi paana yi, ƴee hom fíi ñaani nguur ki ra líhún rën mal, on ɗon jaamma⁠ ⁠! 
Yéesú-Kiristaa, ɗi fi seedii kah-kah fa ɗéɓpí koloh ɓúudé rë, te ri buuri buurra feey fa ra líhë rën mal, on ɗon jaamma⁠ ⁠! Kiristaa faha⁠ˈ⁠te yen te ri múcëlté yen bakaaɗɗi yen a ñif mi. 
Ɗi paŋke níi yen henute ɓëewí nonu Nguur ki Koope, yen henute seeƴoh yi Koope, ɗi fi Boffi. Ɗi laha ndam, ɗi lahe doole dee níi kiri fi kirih⁠ ⁠! Ɗémíin⁠ ⁠! 
Ëlsíi, ɗi ee ac ɗa, ñéerë⁠ˈ⁠té a nérrë⁠ ⁠! Ɓëewë ɓéeɓ ay rii ot níi luka⁠ˈ ɓëewë jabu ri ra. Ɓëewë feey fa ɓéeɓ ay foŋ, hawoh af ri. Ahaŋkay⁠ ⁠! Ɗémíin⁠ ⁠! 
Koo-Yíkëe won tih : « ⁠ ⁠Daa mi Alfaa daa mi Omegaa, daa mi húmú në, mi ee na, te mi ac ayo, so⁠ˈ fa mín ɓéeɓ rë.⁠ ⁠» 
Daa mi koy-yaafon Saŋ fa bok a ɗon, yen henute yínë Yéesú në rë di coono, nguur a múñ. Mi húmú kúrú kúrë gina na wonuu Patmos hom filiɓ kísí fë rë mi betute daaha, af waaraa na waare mi Unni Koope ra a yee na seedeyiɗ mi Yéesú rë. 
Bisi Yíkëe ín, Ruuh-Peseŋ haalte so⁠ˈ, mi kelohte un ɗofohte filoon so⁠ˈ saleet man kúlúɓ kí na lúuɓ nen won tih : 
« ⁠ ⁠Bíníyé iña ot fu ra, fu kéyrë⁠ˈ wë ɓëy íllí jaŋi yi paana yi ƴeh : bi Efes, Simirne, Pergaam, Catiir, Sardes, Filadelfi a bi Lawodise.⁠ ⁠» 
So⁠ˈ mi heeltoh oli ɓëe⁠ˈ na won soo na ra, mi ot lampa úrís paana. 
Lahte mbínéefí mada⁠ˈ a ow húmú leelii lampa ya, ɓekoh sabidoor, pokohte geñu úrís kinohi. 
Fen fa afa naa⁠ˈ dúr, naa⁠ˈ ti lékít nen, íllë na ñah ti kíi nen ; 
kotta man përëmí teƴute, séewísúté níi lante, moosute níi na tiriñ nen, una man di na tiila⁠ˈ mboowaanna kísí fë nen. 
Ɗi hampe hul paana ya⁠ˈ⁠i ñamaa fi, jépílí laha⁠ˈ kañaa ana yi dahasute na ɗúh ɓúgë. Kanama man ndiŋ-ndiŋ na⁠ˈ nen taac. 
Ola⁠ˈ mi ri ra, mi yíppée keen kotta ti húlíɗ nen. Ɗi tíkké ya⁠ˈ⁠i ñamaa fi sun fi so⁠ˈ tígí daaha, won so⁠ˈ tih : « ⁠ ⁠Ngana tíit⁠ ⁠! Daa mi ɗéɓ te daa mi míllë⁠ˈ. 
Daa mi ɓëe⁠ˈ na pes ɗa. Mi húmú húlté, ndaa mi ee pes ɗa ee, te may pese peso faraah. Daa mi lah sañ-sañ sun fi kúl kë a sun fi gin ɓëewë húlú rë. 
Kon bíníyé iña ot fu ra : ƴee lah ƴee ra a ƴee na ac fayu ra ɓéeɓ. 
Síkírée mi won iti fi hulli paana ya ot fu ya⁠ˈ⁠i ñamaa fi so⁠ˈ ra, a iti fi lampa yi úríssí paana ya : hulli paana ya daa malaaka yi jaŋi yi paana ya, te lampa yi paana ya daa jaŋi yi paana ya.⁠ ⁠» 
