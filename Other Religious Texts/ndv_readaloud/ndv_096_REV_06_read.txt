Feeñiyoh.
6.
Homilte níi mi ot Har fa këcíssé leewa ɗéɓ ɗë, mi kelohte un mbínéef yínë di mbínéeffí iniilla ɗofohte ti pilliŋ nen won tih : « ⁠ ⁠Aye⁠ ⁠!⁠ ⁠» 
Mi hen ɗeh, mi ot pënís naa⁠ˈ, ɓëe⁠ˈ yaagoh ri ra hampe hél kas, ɗi yerute baane ɓagoh, saañce a ndam, saañ ɓagaat. 
Har fa këcíssé leewi ana fa, mi kelohte mbínéefí ana fa foŋke won tih : « ⁠ ⁠Aye⁠ ⁠!⁠ ⁠» 
Pënís kay yíppée ɗúh, luum cuƴ ti ƴuƴ kíi nen ; ɓëe⁠ˈ yaagoh ri ra yerute sañ-sañ ɗi lík jaamma feey fa, ɓëewë bëemëntée filiɓ fi wa. Ɗi yeru jépílí gaante⁠ ⁠! 
Har fa këcíssé leewi éeyë fë, mi kelohte mbínéefí éeyë fë foŋke won tih : « ⁠ ⁠Aye⁠ ⁠!⁠ ⁠» Mi henil ɗeh, mi ot pënís kay yíppée ɗúh, ɗi súul ; ɓëe⁠ˈ yaagoh ri ra hampe peeseyaa. 
Mi kelohte yin ti un nen ɗofohte leelii mbínéeffí iniilla na won tih : « ⁠ ⁠Kílë súuné yínë daa ganjarma légéy ow bis múlgús, kílë bësí éeyë daa ganjarma légéy ow bis múlgús, yii leŋke dúuléenë a béeñë nék, ngana leɓ na⁠ ⁠!⁠ ⁠» 
Har fa këcíssé leewi iniil fa, mi kelohte un mbínéefí iniil fa won tih : « ⁠ ⁠Aye⁠ ⁠!⁠ ⁠» 
Mi olilte pënís kay yíppée ɗúh, ɗi hilil ; ɓëe⁠ˈ yaagoh ri ra dëekúu kúl kë, gin ɓëewë húlú rë ñeete filooni. Wa onute sañ-sañ sun fi hatin yínë di hatinni iniilla feey fa, wa hap ɓëewë dékú në rë ɓéeɓ húl a jépíl, a yaaɓ, a jér ɓos a raɓɓi sohoorute. 
Har fa këcíssé leewi iip fa, mi otte i coonaa fëgërëh fí tígë na hawruu ra, coonaa yi ɓëewë húmú bëemú ndah Unni Koope a yee húmú waariyuu wa Unna ɓëewë rë. 
Coonaa ya na fogu sun wonu tih : « ⁠ ⁠Koo-Yíkëe, ɗo fa sela te daa fu kaaf ka ra, fu seh yi aattiya⁠ˈ⁠i ɓëewë feey, fu yíllíɗ fun di yee kéenɗúu wë ñif mi fun feey ra ?⁠ ⁠» 
Tígí daaha, ow fi ow waa na ɓéeɓ yerute sabidoor naa⁠ˈ, wa wonute biti wa sehaaloh ƴutuuɗ níi koy-yaayyi wa, ɓëewë wani wa húmú boku légéy rë hawu húl ti wa nen paaƴ, ac mitsiɗ wa. 
Mi henil ɗeh, mi ot Har fa këcísílté leewi pëenë fë, feey fa yíppée hégíƴëh hégíƴëhí misikke ; na⁠ˈ⁠a súulté kúk ti bílëes nen, di teem céyín fë ɓéeɓ luumpe cuƴ ti ñif nen ; 
hulla sun na keen feey ti koy eenni hililli ngilaaw gaan hégíƴ tala nen. 
Sun-Koo hente fur saañce ti téeríi túlúñú túlúñë nen ; daŋŋa a ginna kísí fë ɓéeɓ ɗofute ílíƴƴë húmú wë rë. 
Buurra feey fa, njíittë, kélfë yí soldaarra, yíkëe yí alalla, jammbaarra, ñaamma a ɓëewë lahuu affi wa ra, ɓëewë ɓéeɓ na ɗapuu filiɓ killa, na lakuu la⁠ˈ yi gaanna daŋŋa, 
wa na wonu daŋŋa a la⁠ˈ yi gaanna tih : « ⁠ ⁠Bëpí sun fi fun, ɗon ɗap fun fun lakoh íllí ɓëe⁠ˈ took ñaani nguur ka ra, fun wuloh haayi keeñ Har fa, 
ndah bisi gaana lahte, bisa haaya⁠ˈ keeñi níi haay ra⁠ ⁠! Daa nay naa múcé ?⁠ ⁠» 
