1 Tesalonik.
3.
Sehuu fun níi fun mínlíh rë, fun olute biti yee gén ɗë daa ri biti funi affi fun tas Aten ndín, 
fun yeñ koy-yaafi fun Timoote ɗon na. Ɗi fi baa funi daa boku fun na légéyú a Koope, waarii Uni NebiKiristaa. Fun húmú yeju ri ɗon na oni ron doole, nda ɗon ɓaatti híinndëh ɗon ham ngémë, 
ow di ɗon na ɓanti yeɗɗoh ndah mokla na moklu ɗon ɗa. Ɗon yúhrúté affon biti sah ƴaa ɓéeɓ non iña waaƴiɗ yen Koope ra. 
Nagajek, húmú homuu fun ɗon na ra, fun húmú wonute ɗon biti yen ay moklu, te ɗon yúhúté biti daa ri yee lah woteh bee ra. 
Yii baa daa tah seha⁠ˈ mi níi mi mínléh rë, mi yeñce Timoote ɗon na kénsëhí tígë teem ngémën ɗë. Mi húmú sídë⁠ˈ biti Seytaane fíir rën, iña légéyú fun ɗon na ra ɓéeɓ sooƴ teem ɗaaha. 
Kola⁠ˈ Timoote ginon nimilte fun na ra, kompe fun unni neɓpe keloh di yii leŋke ngémën a ɗee fahuu ɗon ow ra. Ɗi wonte fun biti ɓal nuffon húmú homa⁠ˈ fun na faraah níi ɗon ñamaasee, te ɗon húmú sesuute oli fun ti di sesuu fun olaadi ron nen. 
Ɗon fi koy-yaayyi yi ƴeh, yii baa tahte homuu fun filiɓ súfúñ fí fun a filiɓ coono fi fun ɓéeɓ ɗë, fun ɓaatuutee lah doole ndah ngémën. 
Fun lëeysírúté keeñ leegi hém daa ron habu híin Yíkëe në. 
Fun ay símée Koope ɗí níi mit ? Ɗon tahute keeññi fun sosse níi sos fíyí⁠ ⁠! 
Fun dékúu ɗaŋi na⁠ˈ a elek, nda fun mín ɗon tíkëet íl ngëeƴ níi fun mitsiɗ yee tasa⁠ˈ ngémën ɗë. 
Ɗémíin Koope, ɗi fi Boffi yen, a Yéesú Yíkíi yen pariɗ fun waala yuliɗ ginon ɗa⁠ ⁠! 
Yíkëe ona ron, ɗon ɓaatee fahanta⁠ˈ hanndal kon níi tígí teem fahanta⁠ˈ, a hanndal ki ɗoni ɓëewë ɓéeɓ ti di fahuu fun ɗon nen. 
Hen ɗaaha raa, Yíkëe ay ron on doole níi yiin nay aye Yéesú Yíkíi yen, ñéerë⁠ˈ a ɓëewí ɓéeɓ rë, ɗon lan ces níi ɗon lëhíh yii wonun sun fon, ɗon caga⁠ˈ wun fíi Koope, ɗi fi Boffi yen. 
