Saŋ.
10.
Yéesú tíkké won wa tih : « ⁠ ⁠Mee ron won kaaf ka ra ee : ɓëyí ñeyaay ílí gélgí harra, anti ɗara buut ñeyaa na, ɓëyí baa lohoh, ɗi banndi. 
Ndaa ɓëyí haalaa gélgë ílë, ɗeef daa ri níirëhí harra. 
Ɗi fi bah, wohohi yuba ay rii kúnsíɗ, te harra laha⁠ˈ ri ra ay yúhsë⁠ˈ una. Ɗi ay ñee tii yi wa dëek wë, ɗúhíɗ wë ëssín. 
Ɗi ɗúhíɗ wë ɓéeɓ níi woc raa, ɗi këllëh, harra ñee tali, bi yúhsúu wë uni. 
Wa ii ñee tal ɓëyí wa yíih rí nék ; wa ay rii hegee hegoo kay, ndah wa yíihsíih una⁠ ⁠!⁠ ⁠» 
Yéesú ñeya⁠ˈ⁠te wa léehí bah, ndaa wa yíih yee faha⁠ˈ ri waa won ɗa. 
Tígí daaha, Yéesú wonaat wa tih : « ⁠ ⁠Mee ron won kaaf ka ra ee : daa mi ílí gélgí harra. 
Ɓëewë húmú këllúu së⁠ˈ dee ra ɓéeɓ, húmú i lohoh a i banndi, yii baa tahte níi harra síkírúuy wë. 
Daa mi ílë. Ɓëyí ñeya⁠ˈ soo na haal, ay múc ; ɗi ay mín haal, ɗi ɗúhé, ɗi lah yii pesaa ri faraah. 
Lohoh aya⁠ˈ loh, bëem a saŋku kut. So⁠ˈ nék, mi ac biti ɓëewë pes, wa pes pesi neɓpe. 
Daa mi níirëhí kah-kah fa. Níirëh kah-kah hom gara⁠ˈ ñíiní garoo harri na. 
Súrgë nék, ɗi lahaay harra ; ɗi níirëh kah-kah neh. Ɗi ole gúmú aye rek, ɗi hegoh, gúm fë yejoh sun fi harra, hasla⁠ˈ yuba. 
Súrgíi baa ay mínée hen ɗaaha, ndah ɗi séentëh hélíis légéyí kut, harra tahay ɗi koloh. 
Daa mi níirëhí kah-kah fa. Di yúhë⁠ˈ së⁠ˈ Baaso⁠ˈ mi yúhté rí, so⁠ˈ mi yúhë⁠ˈ harri so⁠ˈ ɗaaha wa yúhúté së⁠ˈ. Te af wa ay tah mi yera⁠ˈ ñíin së⁠ˈ. 
Mi lahte harri kayyi íníh gélgí beh, te mi waɗtee waa níiɗ ɓal ; wa ay yúhsë⁠ˈ un so⁠ˈ, wani ƴee boolla⁠ˈ ɓéeɓ hen yup yínë, níirëhë hen yínë. 
May yera⁠ˈ ñíin së⁠ˈ, mi liilaat ɗi. Yii baa daa tah Baaso⁠ˈ faha⁠ˈ so⁠ˈ. 
Ow mínéh ɓek ñíin së⁠ˈ feey, daa mi mín ɗíi yera⁠ˈ. Daa mi mín ɗíi yera⁠ˈ, daa mi mín ɗíi liilaat. Baaso⁠ˈ túuƴ së⁠ˈ yii baaha.⁠ ⁠» 
Unna won Yéesú ƴaa ra tahte yëwúɗɗë kéldúuy won. 
Ow caak waa na wonu tih : « ⁠ ⁠Nagajek ɗon síkírúu wa ? Bee yébítëh daa ham ɗi bee ra a ? Bee yulkiɗ bee ra a ?⁠ ⁠» 
Ndaa lahte ɓëewí na wonu tih : « ⁠ ⁠Ɓëyí yébítëh daa ham ɗi na woneeh ɗeh⁠ ⁠! Yébítëh mín wëdís íl búumíɗ ë ?⁠ ⁠» 
Feedi yëwúɗɗë, bee na nérsúu jébëlë jébëlú Koope Faam fi gaana ra lahte. Feedi baa húmú Yerusalem jamanii sosa. Jamanii baaha filiɓ feeda, 
Yéesú na tílëesëh tígë në wonuu Mbaar mi Salomoo di filiɓ Faam fi gaana ra. 
Tígí daaha, yëwúɗɗë ayute gíiwúté rí, wonu ri tih : « ⁠ ⁠Fay home dee fu kúné affi fun níi kirih ? Daa fu ƴaha Buura Koo fal ri ra raa, won fun baaha⁠ ⁠!⁠ ⁠» 
Ɗi won wa tih : « ⁠ ⁠Yee meelu so⁠ˈ ɗon ɗa, mi húmú wonte ɗon ɗi, ndaa ɗon gémúy së⁠ˈ. Añcaŋ, iña na paŋ mi di tii Baaso⁠ˈ ra seedeyiɗte so⁠ˈ, 
ndaa ɗon gémúy së⁠ˈ, af biti ɗon nëníh harri so⁠ˈ. 
Harri so⁠ˈ yúhsúu un so⁠ˈ ; so⁠ˈ mi yúh wë, te wa ñeyuu tal so⁠ˈ. 
May waa on pesa na ɗúméh rë. Mii waa mëssí ñak, te ow mínéh wëe naaf ya⁠ˈ so⁠ˈ. 
Baaso⁠ˈ daa déŋéen së⁠ˈ wë, te daa ri lukki gaan ɓéeɓ. Ow mínéh naaf yin ya⁠ˈ Baaso⁠ˈ. 
Funi Baaso⁠ˈ daa lígínúu yínë.⁠ ⁠» 
Wona⁠ˈ Yéesú uni bah, yëwúɗɗë yabaatute na píyú la⁠ˈ ay rii bëemé, 
ɗi won wa tígí daaha tih : « ⁠ ⁠Mi paŋke iñi wunni caakki Baaso⁠ˈ daa nah so⁠ˈ wa. Yii bih di iñƴah daa tah ɗon na fahuu bëemí së⁠ˈ a la⁠ˈ ?⁠ ⁠» 
Wa lofute ri wonu tih : « ⁠ ⁠Fun fahuuy hawu húl biti fu paŋ yin wun, ndaa biti fu solte Koope. Fu ow kut, fu na anti tík afu Koope a ?⁠ ⁠» 
Yéesú won wa tih : « ⁠ ⁠Bíníyúté filiɓ téeríi kootii ron biti Koope won tih : “Ɗon i koope.” 
Yee won Téerëe rë ow mínéh ríi nís maan ? Ɓëewë Koope yuliɗ woni waa na ra, ɗi wona⁠ˈ wa biti wa i koope neh a ? 
A so⁠ˈ fa Baaso⁠ˈ fal so⁠ˈ, wol so⁠ˈ ëldúnë rë, ɗon wonuu biti mi sola⁠ˈ Koope soloo ɗíh di yee wona⁠ˈ mi biti mi Koy Koope ra ? 
Hena biti mi pagay yee nah so⁠ˈ Baaso⁠ˈ raa, ngënë gémí së⁠ˈ⁠ ⁠! 
Ndaa mi paŋ wa raa, wuti ɗon gémúy iña na won mi raa sah, gémí iña na paŋ mi ra book, nda ɗon ham affon biti Baaso⁠ˈ ee soo na, te mi ee ɗii na.⁠ ⁠» 
Wona⁠ˈ Yéesú unni ƴah, wa yabaatute na fahuu hami, ndaa ɗi fússé wë. 
Yéesú kola⁠ˈ dah sayilte hatni yíníi laahi Yurdeŋ, tígë në húmú bëtsë⁠ˈSaŋ Batis ɓëewë rë, ɗi hompe daaha. 
I ow caak ɗeefute ri daaha. Ɓëewë na wonantuu hanndal ki wa tih : « ⁠ ⁠Kimtaan yínë sah Saŋ pagay ri, ndaa iña won ɗi sun fi ɓëyí bee ra ɓéeɓ kaah.⁠ ⁠» 
I ow caak gémúté Yéesú daaha. 
