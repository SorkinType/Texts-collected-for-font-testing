Feeñiyoh.
12.
Filoon fi baaha, lahte yii éemílë⁠ˈ⁠té feeñiyohte sun : yaa ow ɓeleɓ, ɗi ɓekoh na⁠ˈ⁠a, céyín fë hompe kotti feey, baanii laha⁠ˈ hul sabboo a hul ana hompe afa. 
Ɓelaa húmú loo. Bi ham lowa nék, ɗi na foŋ ndah misik. 
Tígí daaha, yin kay feeñiyaatte sun : niŋkinaŋka gaan, luum cuƴ, bi laha⁠ˈ af paana a wic sabboo. Affi paana ya ɓéeɓ ɓekute baane-buur. 
Hatin yínë di hatinni éeyë yí hulla sun ɓéeɓ lúk niŋkinaŋka fa paɗte wa, lasse wa feey fa. Ɗi fi niŋkinaŋka fa nék, hompe fíi ɓelaa na saañ ɓëslé rë na woh biti ɗi ɓësíil rëe ndín, ɗi ñam baakera. 
Ɓelaa ɓësíilté, lahte koy ƴaal. Koy ki ƴaali baa daa ri bee nay kúré heetta ɓéeɓ kúrí híinté rë. Bi hom niŋkinaŋka fa na seh, límúu kúkëyë, ɗi yíppée pahu kúrúté hompe hëbís Koope a ñaani nguur ki. 
Ɗi fi ɓelaa nék, hegohte saañce luufin, ɗeef Koope liiltee rii saamiɗ tígí homa ri daaha, ɗi tooppituu níi hen bis júnní a bis tíméer ana a bis sabay pëenë (1.260). 
Tígí daaha, haa⁠ˈ⁠a takke sun-Koo : malaakii gaana na wonuu Misel ra a këewí na haa⁠ˈ⁠uu a niŋkinaŋka fa a këewí. 
Misel a këewí ɓagute niŋkinaŋka fa a këewí. Ɓaguu niŋkinaŋka fa a këewí rë, wa ɗëmlíh sun-Koo. 
Puŋkal mi niŋkinaŋka fa líkúté. Ɗi fi goŋ fee kíilë na húmú wonuu tuumaloh mbée Seytaane ra, ɗi fa na húmú nofa⁠ˈ ɓëy ëldúnë ɓéeɓ rë líkúté betute feey, ɓani këewí. 
Mi yíppée keloh uni ɓéyrëhté kola⁠ˈ⁠te sun-Koo won tih : « ⁠ ⁠Wahtu múc lahte leegi, wahtaa teeɓa⁠ˈ Koope fi yen doolii ra, wahtaa teeɓa⁠ˈ ri nguur ki ra, wahtaa haala⁠ˈ sañ-saña ya⁠ˈ Buura ɗi fal ri ra lahte leegi, ndah tuumalohi koy-yaayya filiɓ ngémë líkúté betute feey, ɗi fa na húmú tuumal wa na⁠ˈ a elek fíi Koope fi yen ra. 
Koy-yaayya daa míllúu ríi ɓaŋ, daa míllúu ríi ɓaŋ yúfëhë yúfëh ñif mi Har fa ra, Har fa yera⁠ˈ Koope sarah ra, a di yee seedeyuu wa Unni Koope ra. Wa húmú kaa⁠ˈ⁠uuy na dara pesi wa, kaa⁠ˈ⁠uuy na dara níi húl ɗeef wa na sah. 
Mi won tee ɓal : bíƴíi ɓëy sun-Koo, bíƴíi ɗon fa dékú në rë⁠ ⁠! Ndaa mas ɗon fi ɓëy feey fa, mas ɗon fi ɓëy kísí fë, ndah Seytaane céppé ɗon na a ŋaŋ, céppé ɗon na a ŋaŋ ndah ɗi yúhté biti ɗi talla ƴutuuɗ ɗúmël.⁠ ⁠» 
Ola⁠ˈ niŋkinaŋka fa biti ɗi betu feey fa ra, ɗi yampe na ɓoorsoh ɓelaa húmú lah koy ƴaal baa ra. 
Ndaa ɓelaa saamɗute paɓ ana ti paɓ dúut nen, ƴi nay rii kúré tígë saamiɗ ɗi Koope luufin, ɗi hom daaha tooppituu níi hen kíil éeyë a caan, wuloh niŋkinaŋka fa. 
Niŋkinaŋka fa púussé muluɓ caak ti húlbí na bas nen filoon ɓelaa, na faha⁠ˈ biti mulaa pah ri. 
Ndaa feey fa hílíppé ɓelaa, haaŋke, hante mulaa púus niŋkinaŋka fa ra ɓéeɓ. 
Bi haay keeñ niŋkinaŋka fa ɓelaa níi haay, ɗi saañce yejohi koyyi kay yi, ƴee na ñeyu túuƴë⁠ˈ yí Koope ra te dékúu seedeyidi Yéesú rë. 
Kola⁠ˈ niŋkinaŋka fa dah, ɗi payte caŋke ɓúk kísí na seh. 
