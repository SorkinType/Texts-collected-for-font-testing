1 Peer.
3.
Ɗon fi ɓeleɓɓa ɓal, ëní ƴaallon cér⁠ ⁠! Hen ɗaa wa ot ɗon pagee ri ɗaaha raa, wuti ɗeef wa gémúy unni Koope merees raa, yii baa ay tah wa ay gém te ɗon ii waa won dara : 
wa ot tílëdën lan a ɗee koruu ron níi koroh raa rek, wocce⁠ ⁠! 
Ngënë mëkí wunaaloh ɗon múukée garaŋ, ɗon pokee takkaayyi úríssën, ɗon ɓekee búuɓɓí píisë kofeelte. 
Wunon kay homa filiɓ keeññon, ɗon teey ɗon sos. Wuni baa homa⁠ˈ na faraah. Baa daa yee lah solo íllí Koope ra. 
Ɓeleɓɓa húmú gémú filoon tíkúté yaakaari wa ya⁠ˈ Koope ra, húmú teeɓuu wuni wa ɗaaha. Wa húmú onute ƴaalli wa cér, 
ti di húmú ona⁠ˈ Saara Abraham cér, na dëekë⁠ˈ rí nijaay ra nen. Ɗon ay hen koyyi Saara biti ɗon page yin wun te ɗon néehíh në dara. 
Ɗon fi ƴaalla nék, lah kúrí ɓeleɓɓon ɗon homa⁠ˈ wun, ɗon yúh biti ɗoni wa maduy. Ëní wë cér, ndah pesa na ɗúméh nay ron one Koope ra, waɗte wa ɓal. Héníi rí ɗaaha nda Koope ɓanti kaa⁠ˈ ɗaŋŋon. 
Kon sëyíi nuf yínë, ɗon bok keeñ ; fëhëntíi filiɓ fon ti i koy-yaay nen ɗon naa⁠ˈ⁠anta⁠ˈ keeñ, ɗon cépíɗ affon fíi moroommon. 
Ɓëyí paŋ ɗon yin ɓos mbée sol ron, ngënë yíllíi. Ɗon kay, lah ɗëgírí rí biti Koope barkel ri, ndah Koope dëekë⁠ˈ rën baaha. Hen ɗaa raa, Koope barkel ron. 
Ndée bíníyúté Téerëe bitih : « ⁠ ⁠Ɓëyí fí faha⁠ˈ lah keeñi sosse, lah jaamma pesi, waɗtee moytoh won ɓos, fel ɓanti ɗúh ɓúgë. 
Ɓëyí baa waɗtee hegoh ɓos. Ɗi waɗti paga yin wun, waɗti dékëe saam jaamma. 
Íllí Yíkëe yípëh sun fi ɓëewë júɓú rë, ɗi kúníssé nufi na síkírëh ɗaŋŋi wa ; Yíkëe bota⁠ˈ ɓëewë na pagu ɓos ɗa botoo.⁠ ⁠» 
Daa nay ron page yin ɓos biti ɗon saamuun paŋ wun kep ? 
Wuti ɗon ñee mok koon ndah biti ɗon pagu yii júɓpé rëe sah, ɗon ay lah sos-keeñ. Ngënë néehí ɓëewí kayya, ngënë sídíi yin. 
Ɗon kay, ɓékí affon biti kep Kiristaa daa Yíkëen. Cëgíi faraah ɗon mín lof ɓëyí meel ɗon yee tah ɗon tík yaakaaron Yíkëe në rë. 
Ɗon ƴahti rii lof raa nék, lah pëgíi rí a teey, ɗon on ɗi cér. Lah sëyíi nufi lante, nda ɓëewë na yahu tii yon af pesadi wunon Kiristaa na ra sopoh wonni wa. 
Ow mokluun paŋ yin wun, te ɗeefa Koope fahaa ri ɗaaha raa, daa gén biti ɗi mokluun paŋ yin ɓos. 
Ɗi fi Kiristaa, af bakaaɗɗi yen tahte ɗi ñeete mok, te mogi baa ri moka⁠ˈ waal yínë, teempe waali yíníi baaha faw ; ɗi fa júɓ ɗë tahte húl ndah yen fa júɓúy rë nda ri kúɗ yen Koope na. Faana daa hawu húl, ndaa Ruuh-Peseŋ këlíɗté rí, ɗi na pes. 
Doolii Ruuhi baa nék daa tah ɗi pay waare coonaa ya húmú kasu ra. 
Daa wa ɓëewë húmú ñéerúuy a Koope jamanaa na húmú yugusa⁠ˈ Nowe gaala ra, te ɗeef ɗi fi Koope múñëlté wë, na seh. Ɓëewë húmú múcú mulii mbënë më rë húmú caakuy, wa húmú ow peeye daa haalu gaala. 
Baa daa maanam bëtsée ké yen woteh ; mulii bëtsí baa wonay biti hosse sísíɓ fë faanni yen dé⁠ˈ, iti fi bëtsë daa ri biti yen pokoh Koope na a nufi lante. Bëtsë múcël yen múcëlë ndah kolohi Yéesú-Kiristaa ɓúudé, 
ɗi fa saañ sun-Koo tookke hëbís Koope, hompe ya⁠ˈ⁠i ñamaa fi ra. Malaaka ya, mbínéeffí lahu un a yii lahte doole sun ɓéeɓ onute ri cér. 
