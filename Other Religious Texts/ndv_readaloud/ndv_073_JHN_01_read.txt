Uni Neba bíní Saŋ ra.
1.
Dalaana ɗeef Una na ; Una a Koope daa húmú, te ɗi fi Una Koope. 
Una a Koope daa húmú dalaana. 
Koope ñeya⁠ˈ ɗii na, sakke iña ɓéeɓ ; lahay yii sakute te ñeyay ɗii na. 
Pesa hom ɗii na, te pesi baa daa niiñi ɓëewë. 
Niiña na ɗaɗ ñúusë, ñúusë habay ri. 
Koo húmú wolte ɓëyí hínú Saŋ. 
Saŋ acce seedii niiña, nda ɗi mín tah ɓëewë ɓéeɓ gém. 
Ɗi a faanaŋ fi, ɗi niiña neh ; seedii niiña daa tah ri koloh. 
Niiñi bah, daa niiñi kah-kah fa yéŋké biti ac ëldúnë niiñli ɓëewë ɓéeɓ rë. 
Una húmú ëldúnë. Koo ñeya⁠ˈ ɗii na sakke ëldúnë, añcaŋ, ɓëy ëldúnë yíih rí. 
Ɗi ac mboko yi na, ndaa mboko yi síkírúuy rí. 
Añcaŋ, kaa⁠ˈ⁠eeh lahte ɓëewí síkírúuté rí, te gémúté rí. Te ɗi onte ɓëewí ƴaa ɓéeɓ níi wa henute koyyi Koope. 
Wa henuuy koyyi Koope di pagaɗ ƴaal a ɓeleɓ. Ɗi yii ow daa faha⁠ˈ ri neh ɓal. Ëe-ëe⁠ˈ⁠ ⁠! Koo daa paŋ níi wa henute koyyi. 
Una hente ow, ɗi dékké filiɓ fi yen, ñéerë⁠ˈ⁠té a kaah koceec a malli mínéh ɗúm, yen na olu. Yen olute ndama liil ri Koo Boffi na ra, ndama yeɗ Boffa Koy ka laha⁠ˈ ri yínë kut ɗa. 
Saŋ fa seedeyiɗ ɗi ra, húmú ɓéyíɗté uni sun won tih : « ⁠ ⁠Bee daa ɓëe⁠ˈ na húmú wona⁠ˈ mi ron ra bitih : lahte ɓëyí ee ac filoon so⁠ˈ ra, ɗi luk soo gaan fap, ndah balaa mi ac, ɗeef ɗi húmú në.⁠ ⁠» 
Malla kúɗ ɗí mínéh ɗúm ɗë, ɗi onte yen na ƴi caakke níi caak. 
Koope ñeya⁠ˈ Mëyíis në pokke Kootaa, ñéyíɗté mal a kaah Yéesú-Kiristaa na. 
Ow ëllëy Koope. Koy ka yínë kut daa ëlíɗ ɗí, te ɗi fi baa Koope. Ɗi fa hom a Boffa ra daa teeɓa⁠ˈ ɗee man ɗi fi Boffa ra. 
Saŋ seedeya⁠ˈ Yéesú ɗeh : kélfë yí yëwúɗɗë homu Yerusalem wolute seeƴoh ya a ɓëy tali Léwí Saŋ na nda meel ɗi ɗi fi baa daa ri wa. Meeluu wa ri ra, ɗi ɗapay dara, seedete won tih : « ⁠ ⁠So⁠ˈ mi Buura Koo fal ri ra neh⁠ ⁠!⁠ ⁠» 
Wa meelaatute ri wonu tih : « ⁠ ⁠Kon fu wah ? Fu Éelí ë ?⁠ ⁠» Ɗi won wa tih : « ⁠ ⁠Ëe-ëe⁠ˈ, mi Éelí neh⁠ ⁠!⁠ ⁠» Wa wonaatu ri tih : « ⁠ ⁠Daa fu yonentaa a ?⁠ ⁠» Ɗi won wa tih : « ⁠ ⁠Ɗi so⁠ˈ neh dé⁠ˈ⁠ ⁠!⁠ ⁠» 
Wa míllúu rí won tih : « ⁠ ⁠Kon daa fu wah ? Won fun ɓëe⁠ˈ hen fu ra, nda fun lah yii léhínún ɓëewë wolu fun ɗa.⁠ ⁠» 
Saŋ lofa⁠ˈ⁠te wa a unna húmú won yonente Isayii ra, won wa tih : « ⁠ ⁠Daa mi una húmú ɗofoh luufa na won bitih : “Ɗëɗɗí Yíkëe waala níi júɓ.”⁠ ⁠» 
I fariseŋ húmú filiɓ ɓëewë wolu Saŋ na ra. 
Wa yabaatute na meelu ri wonu tih : « ⁠ ⁠Fu won ti fu Buura Koo fal ri ra neh, fu Éelí neh te fu yonentaa waɗti ac ra neh. Kon yi tah fu na bëtís ɓëewë ?⁠ ⁠» 
Saŋ won wa tih : « ⁠ ⁠Mi hom bëtsë⁠ˈ ɓëewë a muluɓ ; ndaa lahte ɓëyí ee filiɓ fi ɓëewë deh, te ɗon yíih rí. 
Ɗi ee ac filoon so⁠ˈ ra ndaa mi haaƴayti liil kotti.⁠ ⁠» 
Yii baa laha⁠ˈ énfí laahi Yurdeŋ di Betani, tígë në bëtsë⁠ˈ Saŋ ɓëewë rë. 
Kéy fín fë, Saŋ ot Yéesú na ac ɗii na, ɗi yíppée won tih : « ⁠ ⁠Ëlí⁠ ⁠! Ɓëyí bee daa har fa nay yeree Koope sarah, hosii bakaaɗɗi ɓëy ëldúnë rë⁠ ⁠! 
Daa ri ɓëe⁠ˈ na húmú wona⁠ˈ mi ron ra bitih : lahte ɓëyí ee ac filoon so⁠ˈ ra, ɗi luk soo gaan fap, ndah balaa mi ac, ɗeef ɗi húmú në. 
So⁠ˈ mi bee sah, mi húmú yéeh ɓëe⁠ˈ waɗ ɗii hen koon ɗa, ndaa yee kúɗ aya ac mi, ma na bëtsë⁠ˈ muluɓ ra, ɗi biti koyyi Israyel yúh rí.⁠ ⁠» 
Saŋ wonaat tih : « ⁠ ⁠Mi otte Ruuhi Koope kola⁠ˈ⁠te sun céppé sun fi man bëdú nen, hompe ɗii na. 
Mi húmú yéeh ɓëe⁠ˈ waɗ ɗii hen koon ɗa, ndaa Koope fa wol so⁠ˈ bëtís a muluɓ ra húmú won so⁠ˈ tih : “Fay ot Ruuha cép hom ow na ; ɓëyí baa nay bëtsée a Ruuh-Peseŋ.” 
Te so⁠ˈ mi Saŋ mi otte yii baaha, te mi seedete biti ɓëyí baa daa Koy Koope.⁠ ⁠» 
Kéy fín fë, Saŋ ayaatte tígë húmú wë aa⁠ˈ fin ra, caŋke a ow ana di taalibe yi. 
Ola⁠ˈ ri Yéesú na roommbiil, ɗi won tih : « ⁠ ⁠Ëlí⁠ ⁠! Ɓëyí bee daa har fa nay yeree Koope sarah ra⁠ ⁠!⁠ ⁠» 
Keluu taalibe yi ana ya unni ƴah, wa ñeyute tal Yéesú. 
Heelta⁠ˈ Yéesú otte biti wa ñeyu tali ra, ɗi meelte wa won tih : « ⁠ ⁠Ɗon saamu yih ?⁠ ⁠» Wa dëekúuté rí a tii ɓëyí në yëeddë⁠ˈ Unni Koope, wonu ri tih : « ⁠ ⁠Rabbi, fu dék dih ?⁠ ⁠» 
Ɗi won wa tih : « ⁠ ⁠Ëyí ɗon ot.⁠ ⁠» Tígí daaha, bi ɗeef na⁠ˈ⁠a konte, wani Yéesú ñéerúuté, wa yúhúté tígë dék ɗí rë, wa yeelutee ɗíidë⁠ˈ caan fi bisa a ɗi. 
Anndere koy-yaafi Simoŋ Peer, non ɓëewí ana ya keluu wa unni Saŋ, wa ñeyute tal Yéesú rë. 
Ɗi ɗéɓpí pay saami Simoŋ, won ɗi tih : « ⁠ ⁠Fun olute Méssíifë⁠ ⁠!⁠ ⁠» (Iti fi tii baa daa ri Kiristaa mbée Buura Koo fal ri ra.) 
Anndere kúɗté Simoŋ Yéesú në. Yéesú yeelte Simoŋ níi won ɗi tih : « ⁠ ⁠Daa fu Simoŋ, koy Saŋ ; dala⁠ˈ⁠te woteh, fay dëekúu Sefaas.⁠ ⁠» (Iti fi tii baa daa ri : Peer. Iti fi tii Peer daa : la⁠ˈ). 
Kéy fín fë, Yéesú hampe waali Galile. Laha⁠ˈ ri ra, ɗi tee⁠ˈ⁠a⁠ˈ⁠te a Fílíp, won ɗi tih : « ⁠ ⁠Aye fu ñee tal so⁠ˈ⁠ ⁠!⁠ ⁠» 
Fílíp dék Betsaydaa, ɓani Anndere a Peer daa boku gin. 
Ɗi fi Fílíp nampee pay otte Natanayel, won ɗi tih : « ⁠ ⁠Fun olute ɓëe⁠ˈ në wona⁠ˈ Mëyíis téeríi Kootaa ra, bee na wonuu yonente ya Téerëe rë : yaa Yéesú fi Suseef, bee dék Nasaret ra.⁠ ⁠» 
Natanayel won ɗi tih : « ⁠ ⁠Yin wun mín ɗúh Nasaret nagajek a ?⁠ ⁠» Fílíp won ɗi tih : « ⁠ ⁠Yen saañ fu tíkíɗ afu íl⁠ ⁠!⁠ ⁠» 
Wa ɓeyute waala na suu. Ola⁠ˈ Yéesú Natanayel na ac ɗii na, ɗi won ɗi tih : « ⁠ ⁠Bee daa koy ki Israyel tígí-tígí, bi yéeh nofa⁠ˈ ow⁠ ⁠!⁠ ⁠» 
Natanayel won ɗi tih : « ⁠ ⁠Fu yúhë⁠ˈ së⁠ˈ dih ?⁠ ⁠» Yéesú loffe ri won tih : « ⁠ ⁠Homa⁠ˈ fu tal eena ɗeef Fílíp dëekëy rë doom ra, mi otte ro.⁠ ⁠» 
Natanayel ɓéyíɗté uni won tih : « ⁠ ⁠Ɓahaa, kon daa fu Koy Koope⁠ ⁠! Daa fu Buuri Israyel⁠ ⁠!⁠ ⁠» 
Yéesú won ɗi tih : « ⁠ ⁠Wona won mi ro biti mi otte ro tal eena ra, daa tah fu gém ë ? Fay ot ƴi luk baa éemílë⁠ˈ.⁠ ⁠» 
Ɗi antee ɓaat won tih : « ⁠ ⁠Mee ron won kaaf ka ra ee : ɗon ay ot sun-Koo kúnsëh, malaaka yi Koope lawe sun cépé, aye so⁠ˈ mi Koy-ɓëe⁠ˈ në.⁠ ⁠» 
