Feeñiyoh.
14.
Mi homilte maa yeel, mi otte Har fa yera⁠ˈ Koope sarah ra caŋke sun fi daŋi Siyoŋ, ñéerë⁠ˈ⁠té a ow júnní tíméer a ow júnní sabay iniil a ow júnní iniil (144.000), ƴi fí yúhté biti tii ɗi fi Har fa a tii Boffi daa bíníyú púkkí wë. 
Mi kelohte un kola⁠ˈ⁠te sun-Koo tiilte man pagaɗ mboowaanna kísí nen, man híndíŋí ɓídí baa nen. Una keloh mi ra man un koraa, bee i ɓëelú homute típ rë nen. 
Ɓëewë homute fíi ñaani nguur ka a fíi mbínéeffí iniilla a ɓaha ya, na ƴeeku ƴeekaa has. Ƴeekaa mínéh haal af ow kay gét nëe wa fi ɓëewí júnní tíméer a júnní sabay iniil a júnní iniilla (144.000) Koope tos wa feey fa ra. 
Wa fi ɓëewí ƴaa daa wa ƴee mësúy leɓ ɓeleɓ níi wa sobeye ra ndah wa yíih ɓeleɓ. Daa wa ƴee fí yúhté biti tígí ñee Har fa ɓéeɓ wa ñee na ra. Ɓëewí ƴaa daa wa ƴee tosu filiɓ fi ɓëewë henute ƴi Koope a ƴi Har fa ra. Daa wa maanam iña ɗéɓúu lec meeyya jébëlúté Koope ra. 
Fel mësëy ɗúh ɓúkkí wë, wa lahuy síkkë. 
Filoon fi baaha, mi otte malaaka kay feeñiyohte na pún sunaa-sun. Ɗi kúɗ Uni Neba na ɗúméh rë. Ɗi ay rii waareye ɓëewë feey fa ɓéeɓ : ginna ɓéeɓ, talla ɓéeɓ, wonaɗɗa ɓéeɓ a heetta ɓéeɓ. 
Ɗi ɓéyíɗté uni sun won tih : « ⁠ ⁠Néehí Koope ɗon kañ ɗí, ndah wahtaa nay rii aattiyee ɓëewë rë lahte⁠ ⁠! Jëemíyíi ɓëe⁠ˈ sak sun-Koo, sakke feey fa, kísí fë a culli muluɓɓa ra⁠ ⁠!⁠ ⁠» 
Malaaka kay feeñiyohte filoon bee ɗéɓ ɗë won tih : « ⁠ ⁠Babilon ɗakaƴa⁠ˈ⁠te⁠ ⁠! Babilon fi gaana ɗakaƴa⁠ˈ⁠te, ɗi fa ɓek heetta ɓéeɓ pagaɗɗi ɓossi ra, ɗi fa ɓek wa hani gulii njaaliyohi misiga homa⁠ˈ ri ra⁠ ⁠!⁠ ⁠» 
Malaakii éeyë fë feeñiyohte filoon fi ana ya ɗéɓ ɗë, ɓéyíɗté uni sun won tih : « ⁠ ⁠Ɓëyí fí jaamiyoh raba a netli, ɓëyí fí lah tíinndë⁠ˈ⁠ë púkí mbée ya⁠ˈ⁠i, 
ɗi fi ɓëyí baaha ay naa han béeñí neeɓi Koope, ƴi fí yúhté biti rahay dara yíidúté gulii neebi. Ɓëyí baa, Koope ay rii ɓek filiɓ kíi a gél. Ɗi ay pítípée misik ɗaaha fíi malaaka yi sela ya a fíi Har fa yera⁠ˈ Koope sarah ra. 
Te ɗúukíi kíi kë nay rii tame ra ay kolee koloo faraah. Ɓëyí fí jaamiyoh raba a netli, ɓëyí fí lah tíinndë⁠ˈ⁠ë bíníyú tiyi ra, na⁠ˈ neh elek neh, ɓëyí baa wocce hílsëh.⁠ ⁠» 
Yii baa daa tah ɓëewí Koope, ƴee na ñeyu túuƴë⁠ˈ yí te gémúté Yéesú rë, warutee múñ. 
Henil ɗeh, mi kelohte uni kola⁠ˈ⁠te sun won so⁠ˈ tih : « ⁠ ⁠Bíníyé unni ƴee fu won tih : “Dala⁠ˈ⁠te woteh, lahute sos-keeñ ɓëewë húlúu ngémí wë di Yíkëe në rë⁠ ⁠! Ruuh-Peseŋ won tih : Ahaŋkay, wa lahute sos-keeñ, leegi wa mínú hílsëh légéyí misigi wa, ndah wa kúrëelúuté iñi wunna pagu wa ra.”⁠ ⁠» 
Mi homilte maa yeel, mi otte nér naa⁠ˈ lahte yii tookke sun man ow nen. Yaa ɓekoh baane úrís afi, hampe sarcii kaañce ya⁠ˈ⁠i. 
Malaaka kay ɗúhté Faam fi gaani Koope ɓéyíɗté uni sun won ɓëe⁠ˈ took sun fi nérë rë tih : « ⁠ ⁠Ɓeye sarcuu fu lec, wahtaa lahte : tooka nonte gina ɓéeɓ, tas lec.⁠ ⁠» 
Tígí daaha, ɓëe⁠ˈ took sun fi nérë rë ɓeɓpe sarcii laɓpe héccé, tooka feey fa ɓéeɓ lecce. 
Malaaka kay ɗúhté Faam fi gaana sun, ɗi fi baaha ɓal hampe sarcii kaañce ya⁠ˈ⁠i. 
Malaaka kay ɓal, bi daa lah sañ-sañ sun fi kíi kë ɗúhté tígë na hawruu ra foŋke af bee ham sarcii kaaña ra won tih : « ⁠ ⁠Ɓeye sarcuu fu lec goññi reseña meeyi béeñë feey fa, wa nonte.⁠ ⁠» 
Malaakaa ɓeɓpe sarcaa laɓpe héccé, lecce goññi reseña meeya feey fa, yíinté wë ndoŋi neeɓi Koope na lopotuu ra, 
goññi reseña ɗúhrúté gina lopotute, ñif na ɗúh ndoŋa na hút na lap níi lahte pënís ɓúk, na laɗ níi mitte kilomet tíméer éeyë (300). 
