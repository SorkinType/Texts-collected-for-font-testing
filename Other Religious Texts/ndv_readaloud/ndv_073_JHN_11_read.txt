Saŋ.
11.
Húmú laha⁠ˈ ɓëyí keente jér hínú Lasaar. Ɗi húmú dék Betani, ɓani koy-yaayyi ɓeleɓ Mari a Martaa. Mari daa ɓelaa nay túmé laakkoloña kotti Yíkëe, an waa moos a fen fi ra. 
Koy-yaayyi ɓeleɓɓi ana ya wolute ow woni Yíkëe biti kooji jéríɗ. 
Kela⁠ˈ ɗi fi Yéesú baaha, tígí daaha ɗi won tih : « ⁠ ⁠Jérí Lasaar jér húlëe neh ; Koo ay ñeye na teeɓa⁠ˈ gaanaa ki ndami ; hen ɗaaha raa, ndami so⁠ˈ mi Koy Koope yúhú.⁠ ⁠» 
Yéesú húmú kooji Martaa, Mari a Lasaar. 
Di filiɓ ƴaaha ɓéeɓ, kela⁠ˈ ri biti Lasaar jéríɗ ɗë, ɗi hompe tígë hom ɗi daaha ra níi hente waal ana, 
ɗi antee won taalibe yi biti ɓani wa ñéerë⁠ˈ nimil Yúdée. 
Taalibe yi wonu ri tih : « ⁠ ⁠Ɓahaa, maañay-maañay rek fu na fahuu bëem a la⁠ˈ dín fë, fan naa faha⁠ˈ nimil a ?⁠ ⁠» 
Ɗi won wa tih : « ⁠ ⁠Na⁠ˈ homa⁠ˈ wahtu sabboo a wahtu ana neh a ? Ɓëyí tíl na⁠ˈ ii kabinoh ndah ɗi ot kotti na niiñi feey fi beh. 
Ɓëyí tíl ñúus nék ay kabinoh ndah niiña íníh ɗii na.⁠ ⁠» 
Filoon fi bee wona⁠ˈ ri unni ƴaa ra, ɗi ɓaatte won wa tih : « ⁠ ⁠Kooji yen Lasaar nee⁠ˈ⁠te, ndaa may pay mi yúun ɗí.⁠ ⁠» 
Taalibe yi wonu ri tih : « ⁠ ⁠Yíkëe, ɗi nee⁠ˈ nee⁠ˈ⁠o saa ? Kon ɗi ay wah⁠ ⁠!⁠ ⁠» 
Taalibe ya habuu biti rek Yéesú won wa woni nee⁠ˈ pëní, ɗeef ɗi won wa biti Lasaar húl húlë. 
Tígí daaha, Yéesú míllë⁠ˈ wëe won tih : « ⁠ ⁠Lasaar húlté. 
Ɗon tahute keeñ so⁠ˈ sosse di yee ɗeefay so⁠ˈ ri dín fë rë. Di laha⁠ˈ ri ɗaaha daa nay tahe ɗon gém. Këlíi yen lah ɗii na⁠ ⁠!⁠ ⁠» 
Tígí daaha, Toomaa fa na dëekúu Síisë rë won taalibe yi kayya tih : « ⁠ ⁠Yen ɓal yen saañ húlé a kélfíi yen⁠ ⁠!⁠ ⁠» 
Tílúu Yéesú a taalibe yi níi wa tíimúté gina ra, ɗi kelohte biti Lasaar húlté níi nee⁠ˈ⁠te waal iniil feey. 
Betani wulaay a Yerusalem ; hanndal ki wa waɗti hena kilomet éeyë. 
I yëwúɗ caak ayute yérí Martaa a Mari na mësɗú wë húlí koy-yaafi wa. 
Kela⁠ˈ Martaa biti Yéesú ee ac ɗa, ɗi saañce téebílëhí ; ndaa Mari tasse faam. 
Tee⁠ˈ⁠a⁠ˈ Martaa a Yéesú rë, ɗi won ɗi tih : « ⁠ ⁠Fu homa dee koon Yíkëe koy-yaaso⁠ˈ húléh. 
Ndaa mi yúhté biti níi a ɗeh, yii fu ɗaŋ ɗi Koope ɓéeɓ, ɗi ay roo rii on.⁠ ⁠» 
Yéesú won ɗi tih : « ⁠ ⁠Koy-yaafu ay koloh ɓúudé.⁠ ⁠» 
Martaa won ɗi tih : « ⁠ ⁠Mi yúhté biti ɗi ay koloh yiin nay kolee ɓëewë ɓúudé rë biti ëldúnë túkkí.⁠ ⁠» 
Yéesú won ɗi tih : « ⁠ ⁠Daa mi na këlíɗ ɓëewë ɓúudé, daa mi na on wa pes. Ɓëyí gém soo na wuti ɗi húl rëe sah, ɗi ay pes ; 
te ɓëyí në pes, gémpé së⁠ˈ, ii mëssí húl. Fu gémpé baaha a ?⁠ ⁠» 
Martaa won tih : « ⁠ ⁠Íi Yíkëe⁠ ⁠! Mi gémpé biti daa fu Buura Koo fal ri ra, Koy Koope fa húmú wonu biti daa nay aye ëldúnë rë.⁠ ⁠» 
Filoon fi wonni ƴah, Martaa saañce dëegí Mari koy-yaafi, mëddë⁠ˈ⁠té rí won ɗi tih : « ⁠ ⁠Yëeddëhë acce, te ri won fu ac fu tiil ri.⁠ ⁠» 
Kela⁠ˈ Mari woni bah, ɗi yíppée koloh saañce téebílëhí Yéesú. 
Wahtii baa ɗeef Yéesú haalay gina doom, ɗi húmú lís tígë tee⁠ˈ⁠uu ɓani Martaa ra. 
Yëwúɗɗë húmú faam fa na mësɗú Mari ra, oluu wa Mari yíppée koloh na ɗúh faam fa, wa ñeyute tala. Wa habuu biti ɗi saañ looy luuyin. 
Laha⁠ˈ Mari tígë hom Yéesú níi ri otte ri ra, ɗi yeɗɗohte kotta feey, won ɗi tih : « ⁠ ⁠Fu homa dee koon Yíkëe koy-yaaso⁠ˈ húléh.⁠ ⁠» 
Ola⁠ˈ Yéesú Mari na foŋ, ɓëewë ñéerúu a ri ra na fogu ɓal ra, keeña ɗúmpé ces, afa kúnëhté, 
ɗi meelte wa won tih : « ⁠ ⁠Ɗon ɗapuu ri dih ?⁠ ⁠» Ɓëewë wonu ri tih : « ⁠ ⁠Ɓahaa, aye fu ot.⁠ ⁠» 
Yéesú yampe na looy. 
Tígí daaha, yëwúɗɗë na wonu hanndal ki wa tih : « ⁠ ⁠Ëlí di húmú faha⁠ˈ ri ri kan⁠ ⁠!⁠ ⁠» 
Ndaa lahte ƴi na wonu waa na tih : « ⁠ ⁠Ɗi fa paƴ íllí búumndë rë, ɗi mínéh kaa⁠ˈ Lasaar húl koon a ?⁠ ⁠» 
Keeñ Yéesú ɗúmëetté ces, ɗi lahte luuyin. Luuya, kili kúnúu a la⁠ˈ gaan. 
Ɗi won ɓëewë tih : « ⁠ ⁠Píníŋí la⁠ˈ⁠a⁠ ⁠!⁠ ⁠» Martaa koy-yaafi húlëhë won ɗi tih : « ⁠ ⁠Ɓúudé fë waɗtee yah Yíkëe, hente waal iniil woteh, ɗi ee deh.⁠ ⁠» 
Yéesú won ɗi tih : « ⁠ ⁠Mi wonay ro ri wono a ? Fu gém soo na raa, fay ot ndami Koope.⁠ ⁠» 
Tígí daaha, la⁠ˈ⁠a píníŋúté, Yéesú ɓéyíɗté afi, yeelte sun-Koo won tih : « ⁠ ⁠Baap, mi na sím ɗë di yee taha⁠ˈ fu ɗaŋi so⁠ˈ ra. 
Mi yúhté biti wahtii ɗagaa mi ro ɓéeɓ fu tahiɗ so⁠ˈ, ndaa fu ot mi won ɗi sun, ɓëewí ƴee gíiwú së⁠ˈ ƴee ra daa tah, nda wa gém biti daa fu wol so⁠ˈ.⁠ ⁠» 
Woca⁠ˈ ri woni baa ra, ɗi ɓéyíɗté uni sun won tih : « ⁠ ⁠Lasaar, ɗúhé deh⁠ ⁠!⁠ ⁠» 
Lasaar fa húmú húl rë ɗúhté, kotta, ya⁠ˈ ya a afa ɓéeɓ líiwúté boy. Yéesú won tígí daaha tih : « ⁠ ⁠Nísí boyya faana ɗon yeris ɗi tíl.⁠ ⁠» 
Ow caak di yëwúɗɗë húmú faam Mari te olute iña na paŋ Yéesú rë, gémúté ɗii na. 
Ndaa i ow waa na payute olute fariseŋŋa, ɓíllúté wë iña paŋ ri ra. 
Tígí daaha, kélfë yí seeƴoh ya a fariseŋŋa dëekúté ɓëy këemí gaani yëwúɗɗë ɓéeɓ, wonu tih : « ⁠ ⁠Yen ay hene ɗíh ɓal ? Ɓëyí bee ee paŋ kimtaanni caakke ra dé⁠ˈ⁠ ⁠! 
Yen took yen olsee ri page iñƴeh, ɓëewë ɓéeɓ ay gém ɗii na, te ɓëy Rom ay koloh ɗakaƴa⁠ˈ Faam fi gaani Koope a heedi yen⁠ ⁠!⁠ ⁠» 
Lahte ɓëyí hínú Kayif waa na, kíilí baaha ɗeef daa ri húmú seeƴohi gaana, won wa tih : « ⁠ ⁠Yin íníh affon⁠ ⁠! 
Ɗon yíih biti ow yínë kut ñak ñíiní ndah ɓëewë, daa gén biti heedi yëwúɗɗë ɓéeɓ saŋku a ?⁠ ⁠» 
Yee won ɗi baa ra kolaay ɗii na nék. Kíilí baaha, bi daa ri húmú seeƴohi gaana, Koope daa wonɗoh ri ɗaaha teeɓa⁠ˈ⁠i biti Yéesú ay húlíɗ heedi yëwúɗɗë. 
Te ri ii teem húlídí yëwúɗɗë doŋ, ɗi ay húllé koyyi Koope ɓéeɓ, ɗi négírë⁠ˈ ƴee hasluu ra, wa hen yínë. 
Kola⁠ˈ⁠te yiin fin fa, kélfë yí yëwúɗɗë habute biti wa ay hap Yéesú húl. 
Yii baa tahte ɗi wocce haal filiɓ fi yëwúɗɗë. Ɗi kolohte saañce waal luufa di gina na wonuu Efarayim ra, ɗi hompe daaha a taalibe yi. 
Leɓa⁠ˈ Paagi yëwúɗɗë rë, ow caak di ɓëy gina koluute na suu ɓukutoh a sehi feeda Yerusalem. 
Wa homu filiɓ Faam fi gaana na saamu Yéesú, na meelantuu filiɓ fi wa wonu tih : « ⁠ ⁠Ɗi ayoh feeda aa ɗi ayoh neh ? Ɗon wonu yi na ?⁠ ⁠» 
Kélfë yí seeƴoh ya a fariseŋŋa nahuute wonu tih : « ⁠ ⁠Ɓëyí yúh tígë hom ɗi ra, teeɓaa ri, ɗi habu.⁠ ⁠» 
