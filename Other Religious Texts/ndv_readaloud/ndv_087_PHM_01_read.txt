Téerëe bíníyú unna won Pool Filemoo ra.
1.
Ɗo fi Filemoo kooji fun, ɗo fa bok a fun légéy rë, so⁠ˈ mi Pool, so⁠ˈ fa téƴú kasu ndah Yéesú-Kiristaa ra, funi Timoote koy-yaafi yen filiɓ ngémë, fun na woduu ro. 
Fun na woduu Apiyaa koy-yaafi yen filiɓ ngémë ɓal, a Arkipe fa yeni boku haa⁠ˈ⁠a ra, a ɓëy ílí jaŋaa na tee⁠ˈ⁠uu faamu ra. 
Baap-Koo a Yéesú-Kiristaa Yíkëe líhún rën mal, on ɗon jaamma⁠ ⁠! 
Filemoo, wahtii ɗagaa mi níi nuf so⁠ˈ pay ɗoo na rek, faraah mi sím Koope fi yen, 
ndah mi kelohte ɗee gémë⁠ˈ a ɗee faha⁠ˈ fu Yéesú-Kiristaa Yíkëe te lahiɗte ɓëewí Koope ɓéeɓ njiriñ ra. 
So⁠ˈ nék, yee na ɗaŋ mi ra daa ri bitih, ngémë boku yen baa ra lah njiriñ, nda fu yúh níi lan iñi wunna ɓéeɓ lahu yen gémë gémú yen Yéesú-Kiristaa na ra, ɗi lah ndam. 
Ɗo fi koy-yaaso⁠ˈ, faha⁠ˈ⁠a faha⁠ˈ fu ɓëewí Koope ra, onte wa doole, sosilte keeñ so⁠ˈ, yëellíɗté rí. 
Ɗaaha, Kiristaa onte so⁠ˈ sañ-sañi túuƴëe mí rë yee nay fuu page ra sah ndaa, 
yee nay mi roo ɗage bee ra nék, mi fahaay biti mi túuƴë rë rí túuƴë. Fu pagaa ri biti fu faha⁠ˈ so⁠ˈ fahoo daa génël së⁠ˈ. So⁠ˈ mi Pool, so⁠ˈ fa faan so⁠ˈ maan bee ra, ɓaatte biti mi téƴúté kasu abee ndah Yéesú-Kiristaa ra, daa mi na ɗaŋ ɗo. 
Yee nay mi roo ɗage ra nék, mi ɗagiɗ ɗi Onesime fa hen koy soo na, mi hente baap ɗii na filiɓ ngémë di kasaa hom mi bee ra. 
Ɗéɓëenë, ɗi lahray ro njiriñ ndaa leegi ɗi lahiɗte yen ɓéeɓ ana njiriñ. 
Kon, mee roo rii nimiliɗ ɗa te lah yúhé biti daa ri keeñ so⁠ˈ. 
Mi yef ri soo na dee koon daa génël së⁠ˈ nda ri légéyíɗ së⁠ˈ iña nay fu soo légéyíré koon homi so⁠ˈ filiɓ kasaa bee ndah Uni Neba ra, 
ndaa mi fahaay paŋ dara te fu ñéeréeh në. Mi fahaay gangalu paŋi yii wuni bah, mi faha⁠ˈ biti fu núhëe rí keeñu. 
Mín hena ɗah, taka⁠ˈ ee ke ɗoni Onesime baa waɗ waro, nda maañeh fíi fu liilaat ɗi faw. 
Leegi, ɗi henlay ñaam kep, ɗi gén ñaam fap, ɗi koy-yaay, bi fahuute níi faha⁠ˈ. So⁠ˈ mi bee dé⁠ˈ, mi faha⁠ˈ⁠te ri níi faha⁠ˈ, ndaa ɗo fu waɗtee rii faha⁠ˈ faha⁠ˈ⁠i luk bi funi af biti ɗi súrgúu, te ri koy-yaafu filiɓ ngémë. 
Ƴaha biti fu hampe ñéerë⁠ˈ⁠í yen raa nék, lah habee ri ti biti fu ham so⁠ˈ nen. 
Ƴaha biti ɗi tooñ ro tooño mbée ɗi lahiɗ ɗo kabut, pegoh so⁠ˈ wa. 
So⁠ˈ mi Pool daa mi na bíní a ya⁠ˈ so⁠ˈ ee bitih : « ⁠ ⁠So⁠ˈ mi beh, daa mi nay roo yínlé.⁠ ⁠» So⁠ˈ nék, mi fahaay roo won biti ɗo ɓal, fu lahiɗte so⁠ˈ kabut te kabut ka, ɗi pesu, ɗo fi bah. 
Ahaŋkay, ɗo fi koy-yaaso⁠ˈ, pagiɗ so⁠ˈ yii baa ndah Yíkëe, fu yëellíɗ keeñ so⁠ˈ ndah nona nonu yen Kiristaa na ra. 
Wëerté së⁠ˈ biti iña bíní mi ro ƴee ra, fay waa paŋ níi fu ɓaat na kay sah. 
Lah saamiɗ so⁠ˈ tígí homa mi ɓal ndah mi yaakaarte bitih ɗaŋŋi ron tahte leegi mi nimiliru ron. 
Epafaraas fa funi homu kasaa ndah Yéesú-Kiristaa ra na wodoh ro, 
ɓani Marka a Aristarka a Demaas a Lúkkë, ƴee funi wa boku légéyë rë. 
Yéesú-Kiristaa Yíkëe líhë rën mal⁠ ⁠!
