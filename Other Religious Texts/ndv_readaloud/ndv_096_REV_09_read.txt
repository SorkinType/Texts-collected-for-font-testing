Feeñiyoh.
9.
Hompe níi malaakii iip fa fiisse kúlúɓ kí. Tígí daaha, mi otte huli kola⁠ˈ sun keente feey, yerute céebíi ngaara mi nuŋi nooda. 
Ɗi kúníssé ngaara ma, ɗúukíi man ɗúukëe njaar kíi nen ɗofohte na, na⁠ˈ⁠a a deyi baa ɓéeɓ ñúussé. 
Lahte paƴƴi ɗúhúté ɗúukëe, hasaluute feey fa ɓéeɓ ; wa onute doole tawaa ti dagal nen. 
Wa túuƴúté biti wa ɓanti leɓ gaaw fa feey fa, gañcaha, a kilikka ; wa túuƴú yejohi ɓëewë púkkí wë tíinndúuy a ñaasii Koope ra kut. 
Wa nahuy biti wa ay waa hawe húl, wa nahu biti wa ay waa page iñi misikke níi hen céyín iip. Te yii misiga nay wa waa page ra, ay made biti dagal tap ow nen. 
Waalli ƴaaha, ɓëewë ay faha⁠ˈ húl, wa ii rii ot ; wa ay saam kúl kë ndaa kúl kë ay waa hegee hegoo⁠ ⁠! 
Paƴƴa madu pëníssí cagute saañ haa⁠ˈ nen. Mante ti baane úrís nen hompe affi wa, kanammi wa man kanam ow nen ; 
fen fi wa man fen ow ɓeleɓ nen, síssí wë man sís gaynde nen ; 
búuɓ tiiŋ daa húun araalli wa, yodadi paɓɓi wa man yodaɗ sareetti pënís caakki homu múkë na suu haa⁠ˈ daa na hécú wë nen. 
Wa lahuu lúk, ñéerë⁠ˈ a suut ti dagal nen, te wa onute sañ-sañ wa mokle ɓëewë a lúkkée ké wë ƴaa níi hen céyín iip. 
Malaakii ngaara mi nuŋa daa buuri paƴƴa. Ɗi hínú « ⁠ ⁠Abadon⁠ ⁠» di ébrë, mbée « ⁠ ⁠Apoliyon⁠ ⁠» di gerek, daa ri « ⁠ ⁠bee na yah ra⁠ ⁠». 
Ɗaaha, loola ɗéɓ ɗë gétté, lool ana kay ee ayil ra. 
Malaakii pëenë fë nampee fiis kúlúɓ kí ɓal, mi kelohte uni kola⁠ˈ wicci iniilla tígí hawraa yugusuu úrís hom fíi Koope ra. 
Una won malaakii pëenë fë kúɗ kúlúɓ kë rë tih : « ⁠ ⁠Pëkísé malaaka yi iniilla pokalsuu hëbís Efarat, laahi gaana ra.⁠ ⁠» 
Ɗaaha, malaaka yi iniilla pëkísúté. Daa wa malaaka ya húmú waaƴɗu kíilí baa koon ɗa, di céyín fi bah, bisi baa a wahtii baa koon ɗa kep, wa hap hatni yínëe di hatinni éeyë yí ɓëewë feey fa ra. 
Goomali soldaarra yaaguu pëníssë ñéerúu a wa ra henute ow miliyoŋ tíméer ana (200.000.000). Ɗee teyu wa ra, mi wonuu ri ɗaaha. 
Yii leŋke pëníssë a soldaarra nék, wa feeñiyuu so⁠ˈ ɗeh : wa ɓekuu búuɓ tiiŋ luum cuƴ ti ƴuƴ kíi nen, ƴi tappe búlëh ti sun-Koo nen, mbaasaante ti pënndël tuutaabi ɗúukísírú ɗúukísírë nen ; wa fi pëníssë nék, affi wa man af gaynde nen, ɓúkkí wë na ɗúh kíi, ɗúukëe a gél-kíi. 
Ɗaaha, hatin yínë di hatinni éeyë yí ɓëewë húlúté loolli éeyë yí ƴah : kíi kë, ɗúukëe a gélë dúh ɓúkkí pëníssë rë. 
Doolii pëníssë ɗúhë⁠ˈ ɓúkkë ndaa na ɗúh në lúkkí wë ɓal, ndah lúkkí wë man goŋ nen te kúɗté af. Te wa mokluu ɓëewë a affi ƴaaha. 
Di filiɓ ƴaaha ɓéeɓ nék, ɓëewë fúsú loolli ƴaa ra kaa⁠ˈ⁠uute lofisoh di iña yugusuu wa a ya⁠ˈ yi wa ra. Wa habute na jaamiyuu ala ya, a ala yi tíɓúu úrís, tiiŋ hélíis, përëm, ƴee peluu la⁠ˈ a kilik ra : ala yi na ëlíh, na kélíih te na tílíh. 
Wa kaa⁠ˈ⁠uute woc bëemëntë⁠ˈ, pagaɗɗi luunni wa, paŋ yii tappe njaaliyoh ɓéeɓ, a loh. 
