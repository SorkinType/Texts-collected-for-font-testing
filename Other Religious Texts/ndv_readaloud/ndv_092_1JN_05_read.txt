1 Saŋ.
5.
Koy-yaayyi ƴeh, ɓëyí fí gém biti Yéesú daa Buura Koo fal ri ra, ɗeef ɓëyí baaha koy Koope ; te ɓëyí faha⁠ˈ baap ɗeef faha⁠ˈ⁠te koyyi. 
Yii bee daa teeɓ yen biti yen fahuute koyyi Koope : faha⁠ˈ⁠a fahuu yen Koope, yen na ñeyu túuƴë⁠ˈ yí rë daa teeɓa⁠ˈ baaha. 
Nagajek, yen faha⁠ˈ Koope raa daa ri biti yen ñeyuu túuƴë⁠ˈ yí. Túuƴë⁠ˈ yí misikay, 
ndah ɓëyí fí hente koy Koope rek, fu faasse pesi ëldúnë. Yee tah yen faas pesi ëldúnë rë nék, ee ngémí yen. 
Kon daa faas pesi ëldúnë henay ɓëe⁠ˈ gém biti Yéesú Koy Koope ra ? 
Yéesú-Kiristaa daa ɓëe⁠ˈ aya⁠ˈ muluɓ a ñif ra. Ɗi ayay a muluɓ doŋ, ndaa ɗi aya⁠ˈ muluɓ a ñif. Ruuh-Peseŋ seedete yii baaha, te ɗi fi Ruuh-Peseŋ daa kaaf ka. 
Kon seede ya henute éeyë : 
Ruuha, mulaa a ñif ma, te wa fi éeyë yë ɓéeɓ daa boku una yínë. 
Hém ow daa na won iña ot ɗi, yen gém rí rëe kay, assumaa wonni Koope neh, ƴee seedeyiɗ ɗi Koohi ra⁠ ⁠! 
Ɗaaha, ɓëyí fí gém Koy Koope na, kúɗté seedii baa ɗii na ; ndaa ɓëyí gémëy Koope, ɗeef yampe ri fel ndah ɗi gémëy yee won Koope sun fi Koohi ra. 
Yee wonu ra daa ri beh : Koope onte yen pesa na ɗúméh rë, te pesi baa ee Koohi na. 
Ɓëyí fí non Koy Koope na, lahte pesa ; ɓëyí fí noneh Koy ka na nék, lahay pesa. 
Ɗon fa gémú Koy Koope ra, ɗon ot mi won ɗon unni ƴah, nda ɗon yúh biti ɗon lahute pesa na ɗúméh rë. 
Wëerté yen biti yen ɗaŋ yii ñéerë⁠ˈ⁠té a yee faha⁠ˈ Koope raa, ɗi ay naal nufi yen na. Yii baa daa tah yen ƴahti ɗaŋ Koope raa, yen na sídíih dara⁠ ⁠! 
Kon wëer yen biti ɗi naalte nufi yen na raa kay, yen yúhún biti rek yen ay liil yee ɗagu ri yen ra. 
Ɓëyí ot koy-yaafi filiɓ ngémë paŋ bakaadi kúréh ow safara raa, ɗi ɗagira ri, Koope ay on koy-yaafee ke ri baa pesa na ɗúméh rë. Baa wonuu ɓëyí paŋ bakaadi kúréh ow safara. Ndaa ƴaha bakaadi ay kúré ow safara raa, mi wonay biti ɓëyí baa daa nay ɗagiru⁠ ⁠! 
Yin ɓos ɓéeɓ bakaaɗ naam, ndaa bakaaɗ ɓéeɓ neh daa na kúɗ ow safara. 
Yen yúhúté biti ɓëyí fí hente koy Koope na bakaareh saye, ndah Koy ka kola⁠ˈ Koope na ra daa na níiɗ ɗí níi Seytaane mínléh rí yin. 
Yen yúhúté biti yen nonu ɓëewí Koope te ɓëy ëldúníi bee Seytaane laha⁠ˈ⁠te wa. 
Yen yúhúté biti Koy Koope acce te daa ri on yen afa tah yen yúh Koope fi kah-kah fa ra. Yen henute yínë a Koope fi kah-kah fa af Koohi Yéesú-Kiristaa. Daa rii Koope fi kah-kah fa, daa ri pesa na ɗúméh rë. 
Mantee ɗon fi koyyi so⁠ˈ, mëytíi ala ya⁠ ⁠!
