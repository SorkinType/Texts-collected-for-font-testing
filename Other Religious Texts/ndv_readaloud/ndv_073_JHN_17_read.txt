Saŋ.
17.
Wona⁠ˈ Yéesú iñƴaa níi wocce ra, ɗi ɓéyíɗté afi sun won tih : « ⁠ ⁠Baap, wahtaa lahte : teeɓee ndami so⁠ˈ mi Koohu, nda mi mín teeɓa⁠ˈ ndamu ɓal. 
Fu onte so⁠ˈ sañ-sañ sun fi ɓëewë ɓéeɓ, nda mi mín on ɓëewë déŋéen fú së⁠ˈ rë ɓéeɓ pesa na ɗúméh rë. 
Pesa na ɗúméh rë nék, toka⁠ˈ níil yúhí ɗo fi Koope fi kah-kah fa yínë kut ɗa, a yúhí so⁠ˈ mi Yéesú-Kiristaa fa wol fu ra. 
Mi paŋke légéyë nah fu so⁠ˈ ra, mi teeɓa⁠ˈ⁠te ndamu feey fa. 
Baap, kon leegi on so⁠ˈ ndam hëbísú, ndama húmú laha⁠ˈ mi ɗoo na, na lahay ëldúnë doom ra. 
« ⁠ ⁠Ɓëewë ɓeɓ fu ëldúnë fu déŋéenté së⁠ˈ wë rë, mi teeɓpe wa daa fu wah. Daa fu laha⁠ˈ wa, fu déŋéenté së⁠ˈ wë, wa ñeyute wonu. 
Leegi, wa yúhúté biti iña on fu so⁠ˈ ra ɓéeɓ kola⁠ˈ ɗoo na. 
Mi wonte wa unna won fu so⁠ˈ ra, te wa tahute wa. Wa yúhúté biti mi kola⁠ˈ ɗoo na kah-kah, wa gémúté biti daa fu wol so⁠ˈ. 
Af wa daa tah mi na ɗaŋ ɗo. Mi ɗagiray ɓëewë feey fi beh, mi ɗagiɗ ɓëewë déŋéen fú së⁠ˈ rë, ndah wa ƴuu. 
Yii lah mi ɓéeɓ daa fu laha⁠ˈ, te yii lah fu ɓéeɓ daa mi laha⁠ˈ ; te ndami so⁠ˈ feeñce waa na. 
Tasse ƴutuuɗ mii homil ëldúnë ; mi yuloh ɗoo na, ndaa wa fi ƴeh, wa lísú ëldúnë. Baap, ɗo fa sela ra, níirée wë tii gaanu, bee on fu so⁠ˈ ra, nda di lígínúu yen ana yen henute yínë, wa hen yínë ɗaaha. 
Homa⁠ˈ mi a wa ra, mi húmú níirë⁠ˈ wë a tii gaanu, bee on fu so⁠ˈ ra. Mi níiɗté wë, te ow múuƴëy waa na, henay ɓëe⁠ˈ waɗti múuƴ ɗë, nda yee won Téerëe rë lah. 
« ⁠ ⁠Bi leegi mi yuloh ɗoo na, mi won wa iñƴah bee lís mí ëldúnë bee ra, nda sosi keeña laha⁠ˈ mi ra hom waa na, keeññi wa sos dotooƴ. 
Mi léhínté wë yee won fu so⁠ˈ ra, ɓëy ëldúnë anutee waa kaa⁠ˈ, ndah wa nëníh ɓëy ëldúnë ti so⁠ˈ nen. 
Mi ɗaŋ ɗo biti fu sëmlë⁠ˈ wë ya⁠ˈ Seytaane, ndaa biti fu këlíɗ wë ëldúnë neh. 
Wa nëníh ëldúnë ti so⁠ˈ nen. 
Ɓukutee wa kaaf ka, wa hen ƴuu ; wonu daa kaaf ka. 
Mi wolte wa ëldúnë ti di wola⁠ˈ fu so⁠ˈ ëldúnë nen. 
Af wa tahte mi jébëlté rë af so⁠ˈ mi hente buu, nda wa ɓukutoh kaaf ka raa, wa hen ƴuu ɓal. 
« ⁠ ⁠Mi ɗagiɗ wa neh doŋ, ndaa a ɓëewë nay soo gémé filoon fe ndah iña nay wone wa fi ƴee sun fi so⁠ˈ ra. 
Baap, mi ɗaŋ ɗo biti wa ɓéeɓ hen yínë. Di homa⁠ˈ fu soo na mi hompe ɗoo na, wa ɓal homuun yen na ɗaaha. Hen ɗaaha raa, ɓëy ëldúnë ay gém biti daa fu wol so⁠ˈ. 
Ndama on fu so⁠ˈ ra mi onte wa ri, nda wa hen yínë ti di henuu yen yínë nen, 
mi hom waa na, fu hom soo na, wa ɓéeɓ bok hen yínë. Hen ɗaaha raa, ɓëy ëldúnë ay gém biti daa fu wol so⁠ˈ, te fu faha⁠ˈ⁠te wa ti di faha⁠ˈ fu so⁠ˈ nen. 
Baap, tígë na saañ mi ra, mi faha⁠ˈ⁠te biti ɓëewë déŋéen fú së⁠ˈ rë hom na ɓal, nda wa ot ndama on fu so⁠ˈ ra, ndah fu maañcee soo faha⁠ˈ balaa ëldúnë saku. 
Te Baap, ɗo fa júɓ ɗë, ɓëy ëldúnë yíih rë, ndaa mi yúh rë, te ɓëewée ke so⁠ˈ ƴee yúhúté biti daa fu wol so⁠ˈ. 
Mi teeɓpe wa níi wa yúhúté daa fu wah, te may waa rii ɓaatti teeɓ, nda faha⁠ˈ⁠a faha⁠ˈ fu so⁠ˈ ra hom waa na, te so⁠ˈ ɓal mi hom waa na.⁠ ⁠» 
