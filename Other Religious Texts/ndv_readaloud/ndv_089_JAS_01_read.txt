Téerëe bíní Saak ra.
1.
Ɗon fi talli sabboo a ana ya, ɗon fi ɓëewí Koope ya hasluu ëldúnë ɓéeɓ rë, so⁠ˈ mi Saak súrgíi Koope a Yéesú-Kiristaa Yíkëe ma na wodoh ron. 
Ɗon fi koy-yaayyi ƴeh, keeññon sosa níi sos biti ɗon ñee coono fi mín ɗíi hen ɓéeɓ, 
ndah ɗon yúhúté biti coono fi ñéerë⁠ˈ a ngém daa na kúɗ múñ. 
Te múñí baa homa ɗon na faraah raa, ɗon ay hen ɓëewí lahuy síkkë te nonute, ɗon hen ɓëewí mitute sëk. 
Ndaa nék, ƴaha biti ow di ɗon na yéeh yii paga ri raa, ɗi ɗaga, Koope ay rii teeɓ yee nay ri page ra. Koope yéwénté, na oneeh ona⁠ˈ⁠i lahay keeñi, ɗi ona⁠ˈ ɓëewë ɓéeɓ. 
Ɓëe⁠ˈ ɗaga a ngém rek, ɓanti lah nuf ana, ndée ɓëyí na lah nuf ana mada⁠ˈ a mboowaana kísí fë baa ngilaaw ma na ɓéyíɗ ɗí, na jaay ri hatinna ɓéeɓ rë nen. 
Ɓëyí baa ɓanay haba⁠ˈ biti ɗi ay lah yin Yíkëe në, 
ndah ɗi laha⁠ˈ nuf ana. Ɗi laɓa⁠ˈ laɓoo rek. 
Ɓëyí fí hente ñëkíɗ te gémpé Yéesú, damaa ndah Koope ɓéyíɗté rí. 
Ɓëyí fí hente yíkëe alal, bíƴëe ɓal ndah Koope cépíɗté rí, ɗi ay muuy. Ɗi ay made ti capussi gaaw fa luufa nen : 
na⁠ˈ⁠a fetlee rek, gaaw fa tam, capussa yookoh, wuni teem daaha. Ti ɗaaha nen, ɓëe⁠ˈ hen yíkëe alal ra ay muuy ɗeefa ɗi takaña⁠ˈ légéyí. 
Lahte sos-keeñ, ɓëe⁠ˈ nay home coono ɗi múñ ɗí rë⁠ ⁠! Ɗi ham híin níi ɗi ɗúh në rëe, ɗi ay ɓeku baanii ndami pesa na ɗúméh rë, bee gap Koope ɓëewë fahuu ɗi fi Koope ra. 
Ɓëyí paŋ yin ɓos hom nufi ɓanan won biti Koope daa fíir rí, ndah ow mínéh fíir Koope te Koope na fíiréh ow. 
Yee na fíir ow ra kay, daa ri biti ɓëe⁠ˈ faha⁠ˈ pes-neɓ níi neba hécé rí. 
Te faha⁠ˈ pes-neɓ mada⁠ˈ loo-koy nen te límë⁠ˈ bakaaɗ, te koy ki baa hen gaan raa límë⁠ˈ húl. 
Kon ɗon fi koy-yaayyi ƴeh, ɗon fa faha⁠ˈ mi níi faha⁠ˈ ra, ngënë nëfíi affon. 
Yii wunte a yii ñeete waal ɓéeɓ kola⁠ˈ sun-Koo. Wa kola⁠ˈ Koope na, ɗi fa sak na⁠ˈ⁠a, céyín fë a hulla ra. Ɗi na lofiseeh, na laayeh níi ñúusɗé ow. 
Di coobarii, ɗi ñeya⁠ˈ⁠te Unee ke ri daa kaaf ka ra yen límëetúté, nda yen hen ɓëewë këllúu di iña sak ri ra ɓéeɓ ti iña ɗéɓpí lecu meeyya jébëlúté Koope ra nen. 
Koy-yaayyi ƴeh, ɗon fa faha⁠ˈ mi níi faha⁠ˈ ra, yúhí biti ɓëyí në ɓéeɓ síkírëh waɗtee rii yooɓ. Won mbée neeɓ nék waray rii yooɓ ; 
ndah ɓëyí neeɓ, na pageh yii júɓpé fíi Koope. 
Kon, hégíi sobe a kaañ paŋ yin ɓos, ɗon cépíɗ affon, ɗon tah Una soh Koope ɗon na ra. Uni baa daa mín ɗën sëmlë⁠ˈ. 
Uni baa nék, ngënë téyí síkírëhí kut ndaa lah ñéyí në, henay bah, ɗon ay nofa⁠ˈ affon. 
Ɓëyí fí síkírëh Una te fu ñeyay na, fu mada⁠ˈ a ɓëe⁠ˈ caŋ seetaan baa na olsoh afi ra nen. 
Olsa⁠ˈ ri afi níi wocce ra, saañce yíppée hal ɗee man ɗi ra. 
Ɓëyí kúnís nuffi ɓéeɓ síkírëh Kootaa júɓ na tah ow laha⁠ˈ afi te haleh iña keloh ri ra, pokoh na ñee na raa nék, ɓëyí baa ay lah sos-keeñ di yii paŋ ɗi ɓéeɓ. 
Ɓëyí haba⁠ˈ afi biti ɗi ɓëyí gémpé te ɗeefa ɗi mínéh ham ɓúkí, ɓëyí baa nofa⁠ˈ⁠te afi, ngémí lahay njiriñ. 
Di fíi Baap-Koo, ɓëe⁠ˈ gém kah-kah te ngémí lante ra, daa ɓëe⁠ˈ në dímlë⁠ˈ baayu ya a jëtíɗɗë súfúñ fí wë, te hampe afi yii na sobeyil ow ëldúnë rë. 
