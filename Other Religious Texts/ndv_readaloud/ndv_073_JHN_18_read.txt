Saŋ.
18.
Wona⁠ˈ Yéesú iñƴaa níi wocce ra, ɗi kolohte dah ɓani taalibe yi húusúté húlbí Sedoroŋ, haalute meey daaha. 
Ɗi fi Yudaas fa nay rii yaaye ra yúh hatni baaha, ndah Yéesú a taalibe yi na húmú nëfíh daaha. 
Ɗi kúɗté goomal soldaar a i wohoh di Faam fi gaani Koope ƴi yéŋké biti kélfë yí seeƴoh ya a fariseŋŋa daa yeru ri wa. Wa ayute, kúrëelúuté i lampa, kocom hawaanaa a ganaay. 
Bi yúh Yéesú iña nay rii kate ra ɓéeɓ, ɗi leɓohte wa won wa tih : « ⁠ ⁠Ɗon saamu wah ?⁠ ⁠» 
Wa tahute wonu ri tih : « ⁠ ⁠Fun saamu Yéesú fí ɓëy Nasaret.⁠ ⁠» Ɗi won wa tih : « ⁠ ⁠Daa mi⁠ ⁠!⁠ ⁠» Ƴaaha ɓéeɓ, ɗeef Yudaas fa na saañ ɗii yaaye ra húmú filiɓ fi wa. 
Yéesú na won wa bitih « ⁠ ⁠daa mi⁠ ⁠» rek, wa sajalute, lasuute feey. 
Yéesú meelaatte wa won tih : « ⁠ ⁠Ɗon saamu wah ?⁠ ⁠» Wa wonu ri tih : « ⁠ ⁠Fun saamu Yéesú fí ɓëy Nasaret.⁠ ⁠» 
Ɗi wonaat wa tih : « ⁠ ⁠Mi wonte ron ri koon, daa mi⁠ ⁠! Ɗon saamun so⁠ˈ kut ɗaa, yéɗɗí ɓëewí ƴee saañ.⁠ ⁠» 
Yee húmú won Yéesú rë laha⁠ˈ⁠te ɗah. Ɗi húmú won tih : « ⁠ ⁠Baap, mi ñakay ow yínë sah di ɓëewë déŋéen fú së⁠ˈ rë.⁠ ⁠» 
Ɗeef Simoŋ Peer kúɗté jépíl. Ɗi yíppée ríi fúul, paaŋke ri súrgíi seeƴohi gaana, lecce nufi ñamaa fa. Súrgëe nufa lecu ra hínú Malkus. 
Yéesú won Peer tígí daaha tih : « ⁠ ⁠Nimilire jépílú mbari⁠ ⁠! Gulii coono fa yeɗ so⁠ˈ Baaso⁠ˈ ra mi waray rii han waro a ?⁠ ⁠» 
Soldaarra a kélfíi wë, a wohoh yi Faam fi gaani Koope habute Yéesú tígí daaha, pokalsuute ri a níh. 
Wa ɗéɓúu ríi kúɗ faam Haan. Haan daa pacool Kayif fa húmú seeƴohi gaana kíilí baaha ra. 
Ɗi fi Kayif daa húmú won yëwúɗɗë biti ow yínë kut ñak ñíiní ndah ɓëewë daa gén. 
Na kúrú wë Yéesú faam seeƴohi gaana ra, Simoŋ Peer a ow kay di taalibe ya ñeyute tala. Bi yúh seeƴohi gaana taalibii bah, tahte ɗi fi taalibee a Yéesú daa hëeltú filiɓ faam fa. 
Ndaa Peer húmú ëssín, hëbís ílë. Tígí daaha, taalibee koon ɗúhté, wonte a ɓelaa na woh ílë rë, ɓekke Peer filiɓ. 
Ɓelaa won Peer tih : « ⁠ ⁠Ɗo fi bee ɓal, fu noneh taalibe yi ɓëyí bee nagajek a ?⁠ ⁠» Peer won ɗi tih : « ⁠ ⁠Mi noneh na dé⁠ˈ⁠ ⁠!⁠ ⁠» 
Bi húmú sos Koo, súrgë yë a wohoh ya këɗɗúté kíi na yoonnduu ; Peer hompe a wa na yoonndoh ɓal. 
Seeƴohi gaana yampe na meel Yéesú yii leŋke taalibe yi na a yee na yëeddë⁠ˈ rí rë. 
Yéesú won ɗi tih : « ⁠ ⁠Iña won mi ra, mi wona⁠ˈ wa sun ɓëewë ɓéeɓ na keluu. So⁠ˈ mi mëssí yëeddë⁠ˈ filiɓ ílíƴƴë na ɗaguu yëwúɗɗë Koope ra a filiɓ Faam fi gaani Koope, te yëwúɗɗë ɓéeɓ tee⁠ˈ⁠uu na ; mi wonay yin las⁠ ⁠! 
Ngana meel so⁠ˈ⁠ ⁠! Iña won mi ra, meele wa ɓëewë síkírúu së⁠ˈ rë. Wa yúhú iña won mi ra.⁠ ⁠» 
Wona⁠ˈ Yéesú woni bah, lahte wohohi húmú në, fúuɗté rí mbeƴ, won tih : « ⁠ ⁠Fay lofee seeƴohi gaana ɗaaha a ?⁠ ⁠» 
Yéesú won ɗi tih : « ⁠ ⁠Woni so⁠ˈ ñeyay waal raa, teeɓ so⁠ˈ tígë héllë⁠ˈ mí rë, ndaa hena biti mi wona kaah raa, ɗeef fu laɓa⁠ˈ so⁠ˈ yih ?⁠ ⁠» 
Tígí daaha, Haan yeñce Yéesú faam Kayif seeƴohi gaana, ɗeef Yéesú lís pokki. 
Filiɓ fi ƴaaha ɓéeɓ, Simoŋ Peer hompe na yoonndoh rek. Lahte ɓëyí won ɗi tih : « ⁠ ⁠Ɗo fi bee ɓal, fu noneh taalibe yi nagajek a ?⁠ ⁠» Peer taasa⁠ˈ⁠te won ɗi tih : « ⁠ ⁠Mi noneh na dé⁠ˈ⁠ ⁠!⁠ ⁠» 
Filoon fi baaha, ow di súrgë yí seeƴohi gaana, mboko mi ɓëe⁠ˈ Peer lec nufa ra, won ɗi tih : « ⁠ ⁠Mi ot ɗo fi bee a ɗi filiɓ meeya neh nagajek a ?⁠ ⁠» 
Taasa⁠ˈ Peer waali yínée, paan yíppée fiisoh. 
Yéesú ɓeyute faam Kayif daaha, kúrúté faam gëernëer ɓaabin cúɓ. Ndaa lahuu wa ra, wa haaluy filiɓ, wa kaa⁠ˈ⁠uu biti wa ay sobeye nda wa mín ñam ñami feedi Paaga. 
Tígí daaha, Pilaat ɗeefiɗte wa won wa tih : « ⁠ ⁠Ɗon wonu ti ɓëyí bee paŋ yih ?⁠ ⁠» 
Wa lofute ri wonu tih : « ⁠ ⁠Ɗi henay ow ɓos koon fun këmí rë rí⁠ ⁠!⁠ ⁠» 
Pilaat won wa tih : « ⁠ ⁠Ɗon fi ƴaa ɓéyí rí, ɗon ñee yee won kootii ron ra ɗon aattiya⁠ˈ ri⁠ ⁠!⁠ ⁠» Wa wonu ri tih : « ⁠ ⁠Fun lahuy sañ-sañi tíkúun fun húl sun ow, fun hap ri.⁠ ⁠» 
Yee húmú won Yéesú rë laha⁠ˈ⁠te ɗah sun fi ɗee nay rii húlée rë. 
Tígí daaha, Pilaat nimilte filiɓ faam fa, dëekrëhté Yéesú meelte ri won tih : « ⁠ ⁠Daa fu buuri yëwúɗɗë ë ?⁠ ⁠» 
Yéesú won ɗi tih : « ⁠ ⁠Woni baa kola⁠ˈ ɗoo na mbée ow daa won ɗo baaha sun fi so⁠ˈ ?⁠ ⁠» 
Pilaat tahte won tih : « ⁠ ⁠Maa mi yëwúɗ ë ? Ɓëy heedon a kélfë yí seeƴoh yon daa komu so⁠ˈ ro⁠ ⁠! Kon fu paŋ yih ?⁠ ⁠» 
Yéesú loffe ri won tih : « ⁠ ⁠Nguur ki so⁠ˈ nguur ki feey fi bee neh. Nguur ki so⁠ˈ ƴaha nguur ki feey fi bee koon, tin súrgë yí së⁠ˈ ay soo haa⁠ˈ⁠iɗ níi mi yëeyíh yëwúɗɗë ; ëe-ëe⁠ˈ, nguur ki so⁠ˈ nguur ki feey fi bee neh.⁠ ⁠» 
Pilaat won ɗi tih : « ⁠ ⁠Kon fu buur a ?⁠ ⁠» Yéesú won ɗi tih : « ⁠ ⁠Fu wonte ri, daa mi⁠ ⁠! Seedii kaaf ka daa tah mi límú, seedii kaaf ka daa tah mi ac feey fi beh. Te ɓëyí hom kaaf ka ɓéeɓ, helte nuf iña na won mi ra.⁠ ⁠» 
Pilaat won ɗi tih : « ⁠ ⁠Úh⁠ ⁠! Yi daa kaah ?⁠ ⁠» Kola⁠ˈ ri woni bah, Pilaat ɗúhëetté ëssín ɗeefiɗte yëwúɗɗë, won wa tih : « ⁠ ⁠So⁠ˈ mi olay yii mín tíkú sun fi ɓëyí beh, 
te ɗon ɓaahuu biti lahaa Paak ɓéeɓ, mi ɗúhríɗ ɗon ow yínë kasu. Ɗon fahuuy biti mi yessiɗ ɗon buuri yëwúɗɗë ë ?⁠ ⁠» 
Tígí daaha, wa ɓéyrúté unni wa sun wonu tih : « ⁠ ⁠Ëe-ëe⁠ˈ⁠ ⁠! Ɗi neh⁠ ⁠! Ɗúhríɗ fun Barabaas.⁠ ⁠» Ɗeef ɗi fi Barabaas fa banndi. 
