Saak.
5.
Leegi nék, ɗon fi yíkëe yí alalla síkíríi së⁠ˈ⁠ ⁠! Fëgí, ɗon hawoh ndah súfúñ fë nay keene sun fon ɗa⁠ ⁠! 
Alal mon yahte, búuɓɓën maasse, 
úríssën a tiiŋŋi hélíissën homaakke te homaagi baa daa teeɓa⁠ˈ biti ɗon homuy kaah te ri ay ron saŋku ti di na muuyla⁠ˈ kíi gaawa nen. Ɗon homute ɗon na garu alal, te ëldúnë túkkíté níi wocce. 
Ɗon kaa⁠ˈ⁠uute yínlí ɓëewë légéyírú rën meeyyon ɗa, te hélsë warun ɗon waa yíníl koon ɗa daa teeɓa⁠ˈ níi lante biti ɗon homuy kaah. Ɓëewë légéyírú rën ƴaa ra fogute, te Koo-Yíkëe Kélfíi gaana kelohte wa. 
Ɗon pesuu caakla⁠ˈ a neɓ feey fi beh, ɗon na yefaluu ti júrí suu hawu hawo nen. 
Ɗon daanute ɓëewí júɓúté, ɗon hawute wa húl te wa hécëntúuy a ɗon. 
Koy-yaayyi ƴeh, lah híinndíi níi yiin nimili Yíkëe. Ɗon olute ɗee na híinndë⁠ˈ línëh sehe iña nay rii lece meeyi ra maan ? Te añcaŋ, ɗi ay seh mulaa nay ɗéɓée tap Koo feey níi ƴee nay míllée rë paaƴ, ɗi anti lec. 
Kon ɗon fi ƴaa ɓal, lah mújí ɗon ham híin, nimili Yíkëe wullilay. 
Ɗon fi koy-yaayyi ƴeh, ngënë cëpítíi hanndal kon toñeh Koope ay ron daane. Aattiyoha aa saañ haale ra aa sah faf⁠ ⁠! 
Koy-yaayyi ƴeh, yonente ya na húmú wonu di tii Koo-Yíkëe rë deƴute coono ndaa mújúté. Kon, lah mëdí ti wa nen. 
Ɗon yúhúté biti ɓëewë në mújú coono yi wa ra, yen dëekúu wë « ⁠ ⁠sos-keeññi ƴeh⁠ ⁠». Ɗon keluute ɗee mújë⁠ˈ Yop coono fi ra a tígë míllúu ɓani Koo-Yíkëe rë maan ? Ɗon olute ɗee naa⁠ˈ⁠a⁠ˈ Koo-Yíkëe keeñ a ɗee baaha⁠ˈ ri ra maan ? 
Koy-yaayyi ƴeh, yee lukki lah solo ra nék daa ri bitih : ngënë ëñíi⁠ ⁠! Ngënë ëñíi níi ɗon cap sun-Koo mbée feey fi beh. Ƴaha biti ɗon ay wone « ⁠ ⁠íi⁠ ⁠» rëe, wëní « ⁠ ⁠íi⁠ ⁠» kut ɗon teem daaha. Ƴaha biti ɗon ay wone « ⁠ ⁠ëe-ëe⁠ˈ⁠ ⁠» rëe, wëní « ⁠ ⁠ëe-ëe⁠ˈ⁠ ⁠» kut ɗon teem daaha. Ngënë ëñíi añohi mín ɗíi man ɓéeɓ⁠ ⁠! Hen ɗaa raa, ɗon ii daanu fayu. 
Ɓëe⁠ˈ hom coono ɗon na ra ɗaga⁠ ⁠! Ɓëe⁠ˈ lah sos-keeñ ɗon na ra laɓɗa Koope kañaa⁠ ⁠! 
Ɓëe⁠ˈ jér ɗon na ra dëekrëe njíittí jaŋaa, wa leef ɗi díw di tii Yíkëe, ɗagiɗ ɗi. 
Ɗaŋi manna⁠ˈ ɗah, ñéerée a ngém rek sëmlée jérdë, Yíkëe cëgíɗ ɗí cot. Ƴaha biti ɗi bakaaɗte raa, Koo-Yíkëe baal ri. 
Kon, wëní bakaaɗɗon hanndal kon, ɗon ɗagiranta⁠ˈ ndín, ɗon wah këlëŋ. Ɗaŋi ɓëyí júɓpé hom laha⁠ˈ doole. 
Éelí húmú ow ti yen nen ndaa ɗaga⁠ˈ ri biti Koo ɓanti toɓ híinté ɗaŋi ra, muluɓ taway feey fa níi hente kíil éeyë a caan. 
Filoon fi baaha ɗi ɗaŋke biti Koo dalaat toɓ, bacala lasse, gañcaha paalte níi meeyya nonte. 
Koy-yaayyi ƴeh, ow di ɗon na hel waali, ow kay habra⁠ˈ ri wëegísíɗ ɗí kaaf ka raa, 
ɓëe⁠ˈ wëegísíɗ ɗí kaaf ka baa ra hela nuf biti ɓëyí habra⁠ˈ bakaaroh wëegísíɗ ɗí waala wun ɗa, ɗeef ɗi sëmlë⁠ˈ⁠té rí kúl kë te ri ay tah bakaaroha baalu bakaaɗ caak.
