2 Tesalonik.
2.
Koy-yaayyi ƴeh, di yii leŋke nimili Yéesú-Kiristaa Yíkíi yen a négírë⁠ˈ⁠í yen fíyí, fun ɗagu ɗon na yin yínë : 
affon ɓanay gaawti kúnëh te ngënë tíití biti ow won ɗon biti wahtii nimili Yíkëe lahte. Wuti ow won ɗon biti ɗi léhín unni kola⁠ˈ Koope na, mbée ɗon keloh ri ɓëewë na waariyu Unni Koope ra, mbée bíníyún bíníyë wonu biti kola⁠ˈ fun na, ngënë gémí. 
Di mín ɗíi man ɓéeɓ, ow ɓanay ɗon nofa⁠ˈ yínë sah. Balaa bisa nay nimile Yíkëe baa ra, ow caak ay tíkë⁠ˈ Koope af paaƴ, ɓëe⁠ˈ na ñeyeh woni Koope ra, bee nay saŋkuye ra teekiroh. 
Ɓëyí baa ay ɓéyíɗ afi kadda⁠ˈ ɓëewë haanoh ala a yii na haanuu wa merees ɓéeɓ. Ay pay níi ɗi haal Faam fi gaani Koope took, ɗi won biti daa ri Koope. 
Ɗon nérsúuy biti mi húmú wonte ron baaha homa⁠ˈ mi leeloon ra a ? 
Ɗon yúhú yee ham ɓëyí baa tígë homa⁠ˈ ri bee ra, te yii baa tahte wahtii ay lahe laho ɗi anti ɗúh. 
Doolaa ɗapoh ɓëewë në ñéyíh woni Koope ra ee teekiroh ra haat ; ɗi ay lukee teekiroh biti nék ɓëe⁠ˈ lís ɗíi ham ɗa këllú tígí daaha. 
Ɓëyí baa këllú tígë rëe, ɗi fi ɓëe⁠ˈ na ñeyeh woni Koope ra ay teekiroh, te Yéesú-Yíkëe ay rii saŋku a ngilaaw mi ɓúkí, hap ri húl a niiña nay rii ñéerée biti ɗi nimil ra. 
Ɗi fi ɓëyí baaha, doolii Seytaane nay rii yeje ɗi ac, ɗi paŋ kawtéef gaan, kimtaan a iñi éemílë⁠ˈ⁠té ɓéeɓ, ƴi ay nofee ɓëewë. 
Ɗi ay paŋ pagaɗ ɓos ɓéeɓ nofa⁠ˈ⁠i ɓëewë në suu saŋkuye ra. Wa ay saŋku ndah wa tahuy kúnsí keeññi wa kaaf ka waɗ waa sëmlë⁠ˈ koon ɗa. 
Yii baa daa tah Koope yeñ wa yii ay waa múuƴíɗ, wa gémé fel. 
Ɗaaha, ɓëewë gémúy kaaf ka ra ɓéeɓ, te oluu neɓ pagaɗ ɓos ɗa, Koope ay keen sun fi wa. 
Koy-yaayyi ƴeh, fun nék fun míníh ɓanti dékë⁠ˈ símí Koope ndah ɗon, ɗon fa Yíkëe faha⁠ˈ ɗon ɗa ndah Koope daa tanis ɗon dalaana, nda ɗon múc. Ɗi ñeya⁠ˈ Ruuha ladil ɗon ra, a gémë gémú ɗon kaaf ka ra, ɗi múcëlté ron. 
Koope ñeya⁠ˈ Uni Neba waariyu fun ɗon ɗa dëekké ɗon yii baaha nda ɗon mit na ndami Yéesú-Kiristaa Yíkíi yen. 
Koy-yaayyi ƴeh, kon híinndíi te ɗon ham iña yëeddú fun ɗon ɗa : ƴee wonu fun mbée ƴee bíníyú fun ɗa ɓéeɓ. 
Koo Boffi yen faha⁠ˈ⁠te yen, onte yen mal níi yen lahute míní múñí na ɗúméh a yaakaari neɓpe. Ɗémíin ɗi fi Yéesú-Kiristaa Yíkíi yen a Koo Boffi yen 
on ɗon doole, on ɗon keeñi paguun ɗon yin wun faraah : ƴaha yii ay pagu pago mbée yii ay wonu wono ɓéeɓ. 
