Lúkkë.
17.
Yéesú won taalibe yi tih : « ⁠ ⁠Faraah ay lah iñi ay ɓeke ow bakaaɗ. Ndaa mas ɓëe⁠ˈ nay waa komee ra⁠ ⁠! 
Ɗi poku la⁠ˈ gaan lúum betu kísí, daa nay géné ɗii na, balaa ri ɓek wuti ƴaha ow yínë di tuŋki ƴee bakaaɗ, wa fi taalibe yi so⁠ˈ⁠ ⁠! 
Kon cëgí affon⁠ ⁠! « ⁠ ⁠Koy-yaafu tooñ ɗo, tëekɗé rí fu won ɗii na. Ɗi réeccíyëh rí níi ri won ɗo baaha raa, lah baale ri. 
Wuti ɗi tooña⁠ˈ ro waal paana bisa raa sah, te faraah ɗi ac wonu biti ɗi réeccíyëhté rëe, lah baale ri.⁠ ⁠» 
Apootarra wonu Yéesú-Yíkëe tih : « ⁠ ⁠Ɓaate ngémí fun⁠ ⁠!⁠ ⁠» 
Ɗi won wa tih : « ⁠ ⁠Ɗon lah ngém wuti ƴaha ƴutuuɗ koon sah, ɗon nah tal kilki bee saañ yípée kísí, ɗi ay ñee wonon.⁠ ⁠» 
Yéesú wonil tih : « ⁠ ⁠Ow di ɗon na lah súrgíi línë⁠ˈ línëe mbée níirë⁠ˈ níirëe koon, ɗi ot ɗi ac meey fa raa, ɗi ay rii yíppí dëek ñam a ? 
Ëe-ëe⁠ˈ⁠ ⁠! Ɗi ay rii wone ti kay : “Lofee búuɓ, fu pagiɗ so⁠ˈ ñam, fu tíkíɗ së⁠ˈ loona mi ñam. Mi woc ɗaa, fu anti mín ñam.” 
Kon ɗi lahay yii nay rii gérmée súrgíi ; súrgëe paŋ yee waɗ ɗii na ra⁠ ⁠! 
Ti ɗaaha nen, ɗon paŋ iña nahu ron ra ɓéeɓ rëe, lah hëbíi biti ɗon i súrgë kut, ɗon pagu yee waɗ ɗon na ra.⁠ ⁠» 
Yéesú hom waali Yerusalem, ñeete hanndal ki Samari a Galile. 
Tílë⁠ˈ rí níi leɓohte gin ra, guuñiɗ sabboo téebílúuté rí, cagute hanndal, 
anutee ɗaañnjoh na wonu ri tih : « ⁠ ⁠Ɓahaa yérém fun, hém neɓa⁠ˈ ro⁠ ⁠!⁠ ⁠» 
Ola⁠ˈ wa Yéesú rë, ɗi won wa tih : « ⁠ ⁠Pëyí seeƴoh ya na, wa olsoh ron.⁠ ⁠» Wa homu saaña, wa wahute. 
Ow yínë waa na ola⁠ˈ ri biti wahte ra, ñeyaatte kotti na nimil, ɓéyíɗté uni sun na kañ Koope. 
Laha⁠ˈ ri Yéesú në rë, ɗi yeɗɗohte kotta, yíppé púkí feey na sím rí. Ɗi fi baa ɓëy Samari. 
Yéesú won tígí daaha tih : « ⁠ ⁠Ɓëewí sabboo ya ɓéeɓ daa wahu neh a ? A ɓëewí payniilla dih ? 
Ow níɓëy nimil kañi Koope sah henay ɓëyée yëwúɗ neh bee ra.⁠ ⁠» 
Yéesú antee rii won tih : « ⁠ ⁠Kolee fu saañ⁠ ⁠! Ngémú tahte fu wahte.⁠ ⁠» 
Lahte bis, i fariseŋ meelute Yéesú wahtaa nay aye Nguur ki Koope ra. Ɗi won wa tih : « ⁠ ⁠Ayi Nguur ki Koope yii nay olu a íl neh. 
Ow mínéh won bitih : “Ëlí, ɗi abeh⁠ ⁠!” mbée “Ɗi abin⁠ ⁠!” Yúhí biti ɗi ee leeloon ee.⁠ ⁠» 
Ɗi antee won taalibe yi tih : « ⁠ ⁠Ay lah jamanu, ɗon ay faha⁠ˈ hom a so⁠ˈ mi Koy-ɓëe⁠ˈ, wuti hena bis yínë kut, te ɗon ii rii lah. 
Ɗon ay wonu biti Koy-ɓëe⁠ˈ abeh, mbée ri abin ; ndaa ngënë tíkí në nuffon, ngënë pëyí në. 
Di na hélƴë⁠ˈ Koo hawaan feey fa ɓéeɓ, ayi so⁠ˈ mi Koy-ɓëe⁠ˈ ay made ɗaaha nen. 
Ndaa balaa baaha, ɓëy jamanii bee ii soo faha⁠ˈ tík íl te mi waɗtee mok níi mok. 
« ⁠ ⁠Jamanii nimili so⁠ˈ mi Koy-ɓëe⁠ˈ ay madee a yee húmú lah jamanii Nowe ra nen. 
Jamanii Nowe, ɓëewë húmú feey fa na ñamu na hanu, ƴee na koorantuu, níi yiin haal Nowe gaala ra. Mbënë më aya⁠ˈ tígí daaha kúɗté wë ɓéeɓ. 
« ⁠ ⁠Ɗi ay madee a jamanii Lot nen ɓal : ɓëewë homute na ñamu na hanu, ƴee na lomu, ƴee na yaayu, ƴee na sohu, ƴee na taɓahu ; 
ndaa yiin koloh Lot Sodom ra, Koo toɓ kíi a la⁠ˈ yi na kaɗ, níi muuyilte wa ɓéeɓ. 
Jamanii nimili so⁠ˈ mi Koy-ɓëe⁠ˈ ay made ɗaaha nen ; daa mi won ɗon ɗi. 
« ⁠ ⁠Yiin fa, ɓëyí ɗúh këem, ɓanan haal kali yin faam ; ɓëyí liilti saañ meey, ɓanan nimil faam. 
Nérsíi yee húmú kat ɓeleɓ Lot ɗa. 
Ɓëyí núp húl ay ñak ñíiní ; ndaa ɓëyí tah ñagi ñíiní ay lah pesa na ɗúméh rë. 
Mee ron won ɗa ee bitih : elgi baaha, ow ana ay bok tigal ka yínë : ow yínë waa na ay kúrú, ɓëyí yínëe helu. 
Ɓeleɓ ana ɓal ay hom hoɗ : ow yínë waa na ay kúrú, ɓëyí yínëe helu.  
Ƴaal ana ay hom meey : ow yínë waa na ay kúrú, ɓëyí yínëe helu.⁠ ⁠» 
Taalibe ya meelute Yéesú wonu tih : « ⁠ ⁠Yíkëe, yii baa ay lahee tígí dih ?⁠ ⁠» Ɗi won wa tih : « ⁠ ⁠Tígí eta⁠ˈ médë, suulla tee⁠ˈ⁠uu na.⁠ ⁠» 
