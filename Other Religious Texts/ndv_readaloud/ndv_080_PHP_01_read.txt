Téerëe bíníyú unna won Pool ɓëy Fílíp ra.
1.
Ɗon fi ɓëy Fílíp, so⁠ˈ mi Pool, funi Timoote, fun fi súrgë yí Yéesú-Kiristaa, fun na woduu ɗon ɓéeɓ, ɗon fa nonu ɓëewí Koope ndah Yéesú-Kiristaa ra, ɗoni njíittën a ɓëewë na habruu wa ra. 
Baap-Koo a Yéesú-Kiristaa Yíkëe líhún ron mal, on ɗon jaamma⁠ ⁠! 
Koy-yaayyi ƴeh, wahtii payaa nuf so⁠ˈ ɗon na ɓéeɓ, mi sím Koope. 
Kolaa mi ɗagiri ron faraah, mi paga⁠ˈ ri a sos-keeñ. 
Mi símpé Koope di yee ɓekuu ɗon ya⁠ˈ yon waarii Uni Neba ra, dala⁠ˈ⁠te bee liiluu ɗon ɗi níi a woteh ra. 
Wëerté së⁠ˈ biti di dala⁠ˈ Koope légéyí wunee ke ri baa ɗon na, ɗi ay rii lúsɗée ɗaaha níi yiin nay nimile Yéesú-Kiristaa ra. 
Faha⁠ˈ⁠a faha⁠ˈ mi ron ɓéeɓ baa ra waɗ waro, ndah mi ɓek ɗon ɓeko keeñ so⁠ˈ. Nagajek, na húmú waare mi Uni Neba mi na won biti ɗi kaah níi a bee homa⁠ˈ mi kasu bee ra ɓéeɓ, mala lah mi Koope na ra, yen daa boku ri. 
Koope yúhté biti mi faha⁠ˈ⁠te ɗon ɓéeɓ, te faha⁠ˈ⁠i baa mi kola⁠ˈ ri Yéesú-Kiristaa na. 
Mi ƴahti ɗaŋ raa, mi ɗaga⁠ˈ biti ɗon ɓaatti fahantee ɗon saye, te fahanta⁠ˈ⁠i baaha ñéerë⁠ˈ a ɓaatti yúhsë⁠ˈ a ɓíssë⁠ˈ yii lante, 
nda ɗon mín yúhsë⁠ˈ yee gén ɗë. Hen ɗaaha raa, ɗon ay lan, ɗon lëhíh dara yii wonun sun fon yiin nay nimile Kiristaa ra. 
Ɗi fi Yéesú-Kiristaa ay tah níi ɗon júɓ níi júɓ. Hen ɗaa raa, ɓëewë ay njooɓ Koope, kañ ɗi. 
Koy-yaayyi ƴeh, mi faha⁠ˈ ɗon yúh bitih, nagajek téjë téƴú mí kasu ra non yee ɓaatti yeñ Uni Neba fíi rë. 
Leegi, ɓëewë ɓéeɓ, ƴee faam buur a ƴee ílíƴƴí kayya ɓéeɓ yúhúté biti légéyírí Yéesú-Kiristaa daa tah mi ɓeku kasu. 
I ow caak di koy-yaayya filiɓ ngémë oluu wa mi téƴúté rë, wa ɓaatuutee yaakaar Yíkëe në, na kaañu waarii Unni Koope te neehuy na dara. 
Lahte ɓëewí awu waa na, nagajek iñaan a haa⁠ˈ⁠i so⁠ˈ daa tah wa na waariyu Kiristaa, ndaa lahte na ƴi haaluu na a nufi lante. 
Ɓëewí ƴaaha paguu ri a keeñi naa⁠ˈ⁠te, ndah wa yúhúté biti wona na won mi biti Uni Neba kaah ra daa tah mi téƴú kasu ɗeh. 
Ɓëewí kayya haa⁠ˈ⁠i so⁠ˈ daa tah wa na waariyu Kiristaa ra nék, nuffi wa laday. Wa habuu biti wa mínú ɓaat súfúñ fí së⁠ˈ kasu. 
Eɓoh⁠ ⁠! Yee tah wa koloh ra, ƴaha kaah waa na ƴaha paɗɗah ɓéeɓ, Kiristaa waariyute rek, keeñ so⁠ˈ sosse, te ay lukee sos na. Ahaŋkay, keeñ so⁠ˈ ay lukee sos na, 
ndah mi yúh yúhë biti mújí së⁠ˈ nay naa míllée af ɗaŋŋi ron a habra⁠ˈ⁠a na habra⁠ˈ so⁠ˈ Ruuhi Yéesú-Kiristaa ra. 
Mi olay yii tah so⁠ˈ mi sopoh di yee na seh mi, mi tíkké yaakaari so⁠ˈ na ra. Dalaani so⁠ˈ níi a yee tas fíi rë kay, may pok fídí së⁠ˈ mi teeɓee gaanaa ki Kiristaa, mi pesa peso mbée mi húlë húlë ɓéeɓ, 
ndah mi haba⁠ˈ biti Kiristaa daa pesa, te kúl kë ay soo ɓaate ɓaato. 
Ndaa hena biti ɓaatohi so⁠ˈ pes ay kúɗ njiriñ raa, tanis ay soo kofeel. 
Iñi ana yi bokuuy daa na tíl af so⁠ˈ : mi koloh pesi bee mi saañ ɗeefiɗ Yéesú-Kiristaa koon daa génël së⁠ˈ fap ; 
ndaa mi tas pesa daa lukki lah solo ɗon na. 
So⁠ˈ nék, wëerté së⁠ˈ biti may tas mi pes, mi hom a ɗon ɓéeɓ mi habra⁠ˈ ron ɗon gëergëerlëh, ɗon lah sos-keeñ filiɓ ngémën. 
Ɗaaha, mi nimil mi hom hëbíssën ɗëe, ɗon ɓaatti lah sos-keeñ di yee nonuu ron Yéesú-Kiristaa na ra. 
Mi nah ron yii beh : Pésíi pesi ñéerë⁠ˈ Uni Nebi Yéesú-Kiristaa rek. Hen ɗaaha raa, mi ac yérën mi aay ɓéeɓ, may keloh biti ɗon habute híin henute yínë, ɗon bokute nuf te ɗon ñéerúuté haa⁠ˈri yii leŋke ngémë tíkëh sun fi Uni Neba ra. 
Ɓëewë na haa⁠ˈ⁠uu ron ra ɓanuy ɗon tíitíɗ, baa daa nay waa teeɓe biti wa leɓuute alkoh, te ɗon homute kotti múc. Yii baa kola⁠ˈ Koope na, 
ndah ɗi onte ron ɗon gémúté Yéesú-Kiristaa na, teyay bah ɗon mokute af ɗi. 
Yee na húmú haa⁠ˈ mi ɗon na olu ri, te ɗon keluute biti mi lís ɗíi haa⁠ˈ ra, ɗon ee rii haa⁠ˈ⁠uu ra leegi. 
