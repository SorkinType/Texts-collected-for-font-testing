Téeríi ana fa bíníyú unni kayya won Pool Timoote ra.
1.
Ɗo fi Timoote, ɗo fa haba⁠ˈ mi koy soo na te mi faha⁠ˈ⁠te ro níi faha⁠ˈ ra, so⁠ˈ mi Pool, daa mi na wodoh ro. So⁠ˈ mi apootari Yéesú-Kiristaa ndah Koope daa faha⁠ˈ baaha. Mi nahu woni ɓëewë yii leŋke pesa gap Koope ɓëewë nay none Yéesú-Kiristaa na ra. Baap-Koo a Yéesú-Kiristaa Yíkíi yen líhún ɗë mal, teeɓ ɗo naa⁠ˈ-keeñ, on ɗo jaamma⁠ ⁠! 
Ma na sím Koope fa na jaamiyoh mi ra ti di na húmú paguu ri caacci so⁠ˈ koon nen, te mi paga⁠ˈ ri a afi tookke. Na⁠ˈ a elek ɓéeɓ, ɗagaa mi faraah mi cap tiyu 
te nuf so⁠ˈ payte muun ma húmú yook fu na húmú takuu yen bín fë rë, tahte mi sesohte tíkëedú íl níi keeñ so⁠ˈ sos siiɓ. 
Nuf so⁠ˈ na koleeh ɗee hena⁠ˈ ngémú kaah ɗoo na ra, te ngémí baa daa húmú ciffu Lëyíis a yaafu Ëníis në, te ri ee ɗoo na ɓal. Baa wëerté së⁠ˈ këŋ⁠ ⁠! 
Yii baa daa tah mi na nédís rë ee biti fu ɓaatti hubis yee on ɗo Koope, bee húmú tíkë⁠ˈ mí rë ya⁠ˈ mi falte ro ra, ndah 
Koope onay yen Ruuh-Peseŋ nda yen hen ɓëewí neehute. Ruuha kay taha⁠ˈ yen lah doole, yen fahanta⁠ˈ, yen mín ham affi yen. 
Kon, ngana sopoh waarii yii leŋke Yíkíi yen na te ngana sopoh ɓal téjë téƴú mí kasu af ri ra. Ɗo kay, habe rek yen bok coono fa laha⁠ˈ mi waarii Uni Neba ra, Koope ay yen on doole. 
Daa ri sëmlë⁠ˈ yen, dëekké yen nda yen hen ɓëewí ladute. Pagaɗɗi yen daa tah neh Koope dëek yen. Yee tah ɗi dëek yen ɗa kay, neɓa⁠ˈ ri neɓoo ɓaatte biti ɗi onte yen mal. Mali baa húmú ñéyíɗ ɗí Yéesú-Kiristaa na onte yen ɗi ɗeef ëldúnë sakuy doom ra, 
feeñce yen na leegi, bee aya⁠ˈ Sëmlëhí yen Yéesú-Kiristaa ëldúnë rë. Ɗi ɓaŋke kúl kë, ñeya⁠ˈ⁠te Uni Neba teeɓpe yen biti lahte pesi na ɗúméh. 
So⁠ˈ nék, Koope fal so⁠ˈ apootar nda mi waare ɓëewë Uni Nebi bah, mi yëedíɗ wë rí. 
Yii baa daa tah mi deƴ coono ɗeh, ndaa mi sopaay na ndah mi yúh ɓëe⁠ˈ mi tík yaakaari so⁠ˈ ɗii na ra, te wëerté së⁠ˈ biti ɗi mín níiɗ yee déŋéen ɗí së⁠ˈ rë níi yiin bis-këem. 
Fu kelohte unni kaah ya won mi ro ra. Lah nérsée wë fu ham na a ngémí híinë lahu yen a faha⁠ˈ⁠a fahuu yen ow ndah nona nonu yen Yéesú-Kiristaa na ra. 
Lah habe iñi wunna déŋéenú fú ƴaa ra híin, Ruuh-Peseŋ fa dék yen na ra ay roo ɓedda⁠ˈ. 
Ɗo nék, fu yúhté biti sah koy-yaayya deyi Aasi ɓéeɓ yessute so⁠ˈ, Fisel a Hermosen nonu ɓëewí ƴaaha. 
Onesifoor nék, na hoñ soo toñ te homa hom mi kasaa bee ra, ɗi sopaay na. Kon, Yíkëe ɗémpí teeɓ ɓëy faami naa⁠ˈ-keeñ. 
Ɗi kay, hena⁠ˈ ri Rom cëp, ɗi yam saami so⁠ˈ níi ri otte so⁠ˈ. 
Yíkëe ɗém ɗíi teeɓ naa⁠ˈ-keeñ yiin bis-këem⁠ ⁠! Ɗo fi bah, fu luk ɓëewë ɓéeɓ yúh ɗee habra⁠ˈ ri so⁠ˈ Efes ra. 
