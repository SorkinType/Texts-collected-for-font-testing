Feeñiyoh.
2.
Ɓëe⁠ˈ won so⁠ˈ tih : « ⁠ ⁠Bíníyé malaakii jaŋii Efes fu won ɓëewë tih : so⁠ˈ mi ɓëe⁠ˈ ham hulli paana ya ya⁠ˈ⁠i ñamaa fi so⁠ˈ, ma na tíl hanndal ki lampa yi paana yi úríssë rë, mi won tee : 
so⁠ˈ mi otte yee pagu ron ra, légéyí ron, a míní múñën. Mi yúhté biti ɗon míníh dék a ɓëyí ɓosse. Ɓëewë në wonu biti wa i apootar te wa apootar neh ra, ɗon semantaluute wa níi ɗon yúhúté biti wa i feloh. 
Ɗon lahute múñ : af so⁠ˈ tahte ɗon ñeyute coono, te ɗon yeɗɗuuy. 
Di filiɓ ƴaaha ɓéeɓ nék, so⁠ˈ mi otte yin ɗon na : di húmú fahuu ɗon so⁠ˈ ɗéɓëenë daal, henlay ɗaaha⁠ ⁠! 
Ëlsíi di daluu ron wun a ɗee míllúu ron ra, ɗon lof pesaɗ ɗon nimil di na húmú pesuu ron merees nen. Henay bah, may ac mi pah lampaa mi këlíɗ ɗí tígë hom ɗi ra. 
Di filiɓ ƴaaha ɓéeɓ nék, mi otte yii neɓa⁠ˈ⁠te so⁠ˈ ɗon na : ɗon wonuy yin iña na pagu ɓëewí Nikol ra dalaa ti so⁠ˈ nen. 
« ⁠ ⁠Ɓëyí lah nuf, kelaa yee won Ruuh-Peseŋ ɓëy ílí jaŋaa ra. Ɓëewë nay ɓage ra, may waa on wa ñam na di koyyi kilka na ona⁠ˈ pes hom filiɓ meey Koope ra.⁠ ⁠» 
Ɓëe⁠ˈ wonil so⁠ˈ tih : « ⁠ ⁠Bíníyé malaakii jaŋii Simirne fu won ɓëewë tih : so⁠ˈ mi ɓëe⁠ˈ ɗéɓ te daa mi míllë⁠ˈ rë, so⁠ˈ fa húmú húl mi nimilte ma na pes ɗa, mi won tee : 
so⁠ˈ mi otte súfúñ fon a ñagon, añcaŋ ɗon lahute kat⁠ ⁠! Mi kelohte iñi ɓossa na wonu ɓëewë sun fi ron ra, ɓëewë na damuu biti wa i yëwúɗ, wa ɓëewí Koope, ɗeefa kaah neh. Wa goomal ɓëewí Seytaane doŋ⁠ ⁠! 
Yee na sayu ron súfúñé rë, ngënë néehí yin na. Síkíríi, Seytaane ay ɓekroh i ow ɗon na kasu olsohi ron, ɗon moklu níi hen waal sabboo. Hëbí híin níi húlën. May ron ɓek baanii ndami pesa na ɗúméh rë. 
« ⁠ ⁠Ɓëyí lah nuf, kelaa yee won Ruuh-Peseŋ ɓëy ílí jaŋaa ra. Ɓëewë nay ɓage ra ii ñee húlí ana fa.⁠ ⁠» 
Ɓëe⁠ˈ wonil so⁠ˈ tih : « ⁠ ⁠Bíníyé malaakii jaŋii Pergaam fu won ɓëewë tih : so⁠ˈ mi ɓëe⁠ˈ laha⁠ˈ jépílë laha⁠ˈ kaañaa yi ana ya dahasu ra, mi won tee : 
so⁠ˈ mi yúh tígë dékú ron ra. Ɗon dékú tígë yípë⁠ˈ Seytaane nguur ki ra, kaa⁠ˈ⁠eeh ɗon habute soo na híin. Ɗon taasuuy biti ɗon gémúté së⁠ˈ, níi luka⁠ˈ na húmú hawu Antipaas, ɗi fa húmú seede kah-kah soo na, húl ginon ra, gina dék Seytaane ra. 
Di filiɓ ƴaaha ɓéeɓ nék, mi otte yin ɗon na : lahte ɓëewí ewu filiɓ fon ñeyuu iña yëeddë⁠ˈ Baalam ra, Baalam fa húmú ɓek Balak nuf na fíir ɓëy Israyel, tah wa ñame bo⁠ˈ yúul, wa na njaaliyuu ra. 
Lahte ɓëewí ewu filiɓ fon ɓal ñeyuu iña na yëeddúu ɓëewí Nikol ra. 
Kon lëfí pesaɗ, henay baa mi ac ayo waalli ƴee mi haa⁠ˈ ɓëewí ƴaa a jépílë na ɗúh ɓúk së⁠ˈ rë. 
« ⁠ ⁠Ɓëyí lah nuf, kelaa yee won Ruuh-Peseŋ ɓëy ílí jaŋaa ra. Ɓëewë nay ɓage ra, may waa naa on maana ɗapoh ra, mi yeɗ wa la⁠ˈ⁠i naa⁠ˈ⁠i bíníyú tii hasi ow yéeh rí henay ɓëe⁠ˈ nay rii liile ra.⁠ ⁠» 
Ɓëe⁠ˈ wonil so⁠ˈ tih : « ⁠ ⁠Bíníyé malaakii jaŋii Catiir fu won ɓëewë tih : so⁠ˈ mi Koy Koope, so⁠ˈ fa íllí së⁠ˈ na ñah ti kíi nen te kotti so⁠ˈ man përëmí moosu mooso níi na tiriñ nen ra, mi won tee : 
so⁠ˈ mi otte yee pagu ron ra : ɗee fahuu ron ow ra, ɗee gémúu ron so⁠ˈ ra, iñi wunna na pagiru ron morommon ra a míní múñën. Mi otte biti ɗee sawooruu ron légéyë leegi ra luk bee ɗéɓëenë. 
Di filiɓ ƴaaha ɓéeɓ nék, so⁠ˈ mi otte yin ɗon na : ɗon yeɗɗute ɓelaa na wonuu Sesabel tík afi yonente ra, na múuƴíɗ súrgë yí së⁠ˈ. Daa ri ɓek wa njaaliyoh a ñam bo⁠ˈ yúul. 
Añcaŋ mi onte ri, mi yerisse heeƴce ɗi lof pesaɗ, ndaa ɗi kaa⁠ˈ⁠a⁠ˈ⁠te yeris njaaliyoh. 
Síkírée⁠ ⁠! May rii fëníɗ, ɗi hen misikiɗ ; te ɓëewë fanuu a ri ra, may waa tík coono fi misikke hém wa lofuy pesadi ɓosa na ɓek wa ɓelaa ra. 
Mii teem daa kep, may hap koyyi ɓelaa húl, hen ɗaa raa ɓëy ílí jaŋaa ɓéeɓ yúh biti yii hom nuf a yii hom keeñ ow ɓéeɓ, so⁠ˈ mi yúh rí ; te yii paŋ ow ɗon na ɓéeɓ, may ri rii yíníl. 
Ɗon fi ɓëy Catiir nék, ɗon fa ɓekuy affon iñi ɓossi ƴaa na yëeddúu ƴaa ra, te ɗon yooduy yee na wonuu ɓëewë “iñi lakoh yi Seytaane” ra, mi won ɗon tee : mi tíkëy ron yin kay. 
Mi won ɗon biti kep ɗon ham yee habu ron ra híin níi mi nimil. 
« ⁠ ⁠Ɓëewë nay page yee faha⁠ˈ mi ra níi míllëenë rë, ɓëewí ƴaa daa ɓagu. May wa yeɗ sañ-saña kola⁠ˈ mi Baaso⁠ˈ na ra, mi tík wë sun fi heetti kayya wa kúɗ wë kúrí híinté, wa ɗakaƴa⁠ˈ wa ti yaaɗ nen. May waa yeɗ hula na niiñ hagaɗ ɗa ɓal. 
Ɓëyí lah nuf, kelaa yee won Ruuh-Peseŋ ɓëy ílí jaŋaa ra.⁠ ⁠» 
