Saak.
4.
Haa⁠ˈ ya a íñë⁠ˈ yë filiɓ fon haala⁠ˈ yih ? Wa haala⁠ˈ faha⁠ˈ⁠i pesi nebi na woƴ faannon neh nagajek a ? 
Ɗon na fahuu lah yin ɗon lëhíh yaa, ɗon këe⁠ˈ⁠íih në sah hap ow húl. Ɗon na ɓosu íl yin ow, ɗon míníh rii lah. Hen ɗaa raa nék ɗon íñée, ɗon haa⁠ˈ⁠ee filiɓ fon. Ɗon míníh lah yee fahuu ɗon ɗa, ndah ɗon ɗaguy ri Koope⁠ ⁠! 
Te wuti ɗon ɗaŋ Koope raa sah, ɗon líilíh dara, ndah ɗee na ɗaguu ɗon ɗa etay. Ɗon ɗaguu yii nay neɓle peson kep⁠ ⁠! 
Ɗon yégúy Koope⁠ ⁠! Ɗon yíih biti ɓëyí pokoh iñi ëldúnë, ɓëyí baa kaa⁠ˈ⁠ohi Koope a ? Kon, yúhí biti ɓëyí fí faha⁠ˈ pokoh iñi ëldúnë, ɓëyí baa hente kaa⁠ˈ⁠ohi Koope. 
Ngënë hëbíi biti iña bíníyú Téerëe rë bíníyú pëtíh ee⁠ ⁠! Bíníyúté filiɓ Téerëe bitih : « ⁠ ⁠Koope fiira⁠ˈ⁠te yen, fiira⁠ˈ⁠te coonaa fa ɓek ɗi yen ɗa, te faha⁠ˈ biti yen tíkún nuffi yen ɗii na kut.⁠ ⁠» 
Ndaa kaa⁠ˈ⁠eeh biti ɗi onte yen mali mitte sëk ndée bíníyúté biti ɓal : « ⁠ ⁠Koope ñéerëey a ɓëewë na gaan-gaanluu ra, ɗi ona⁠ˈ ɓëewë cépírú affi wa ra mal.⁠ ⁠» 
Kon, ñéyí yee faha⁠ˈ Koope ra⁠ ⁠! Hëe⁠ˈ⁠íi Seytaane, ɗi ay ron wuloh⁠ ⁠! 
Léɓíi Koope, ɗi ay ron leɓoh⁠ ⁠! Ɗon fi bakaaroh ya, ɓëeñnjíi bakaaɗɗon⁠ ⁠! Ɗon fa lahuu nuf ana ra, hësí keeññon⁠ ⁠! 
Pésí pes súfúñíɗ⁠ ⁠! Fëgí ɗon hawoh⁠ ⁠! Ƴennon yíssëe looy, sosi keeññon yíssëh súfúñ. 
Cépírí affon fíi Yíkëe, ɗi ay ron ɓéyíɗ. 
Koy-yaayyi ƴeh, ngënë wënëntíi ɓos sun fon. Ɓëyí won ɓos sun fi moroomi mbée heef ri, ɗeef ɗi won ɓosa sun fi kootii Koope te ri heef Kootaa. Ɓëyí heef Kootaa nék, ɗeef ɗi aattiya⁠ˈ ri aattiyoo, ɗi ñeyay yee won Kootaa ra. 
Koope kut daa yera⁠ˈ Kootaa, Koope kut daa na aattiya⁠ˈ, Koope kut daa mín sëmlë⁠ˈ ow, Koope kut daa mín saŋku ow. Ɗon fa na heefu moroommon ƴaa ra nék, ɗon homuu biti daa ron i wah sah ? 
Leegi nék, síkíríi së⁠ˈ ɗon fa na wonu biti woteh mbée kéy, ɗon ay pay gini man naŋam, ɗon baana-baana dín fë níi hen kíil, ɗon lah hélíis ɗë. 
Ɗon yúhú yin kéy fën ë ? Ɗon yíih biti peson man maal nen kep a ? Maal laha⁠ˈ wahtu ɗee rek, ɗi yíppí gét. 
Ɗon kay, ɗon waɗti wonun biti ɗon ay pes, ɗon paŋ yii man naŋam, hém neɓa⁠ˈ Yíkëe. 
Ndaa, tígë homuu ɗon bee ra, ɗon tasuu gaan-gaanloh gaan-gaanloo a wonni dëmíiɗɗë ɗon na, te gaan-gaanloh ti ɗaa nen wuneh. 
Kon ɓëyí yúh yii wunte te pageh ri, ɗeef ɗi bakaaɗte. 
