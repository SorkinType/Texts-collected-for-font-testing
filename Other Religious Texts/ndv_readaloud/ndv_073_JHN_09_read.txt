Saŋ.
9.
Filoon fi baaha, Yéesú hom waal otte ɓëyí límú búumíɗ. 
Taalibe yi meelute ri wonu tih : « ⁠ ⁠Ɓahaa, bakaaɗɗi ɓëyí bee daa tah ɗi límú búumíɗ mbée bakaaɗɗi boffi a yaafi ?⁠ ⁠» 
Yéesú won wa tih : « ⁠ ⁠Ñeyaay ɗii na, ñeyaay boffi a yaafi na. Ɗon ot ɗi búum, Koope daa faha⁠ˈ ñeya⁠ˈ ɗii na, teeɓa⁠ˈ doolii. 
Na⁠ˈ⁠a ɓéeɓ, yen warun paŋ légéyí ɓëe⁠ˈ wol so⁠ˈ ra ; te leŋ Koo elek, ow ii naa mín légéy. 
Homi so⁠ˈ ëldúnë ɓéeɓ, daa may niiñle ɓëewë.⁠ ⁠» 
Kola⁠ˈ ri woni unni ƴah, Yéesú tuulte feey, túpëlsë⁠ˈ⁠té muluuc ma a feey fa, ɗi antee waa leef íllí búumndë, 
won ɗi tih : « ⁠ ⁠Paye fu súlmée laahi Silowe.⁠ ⁠» (Iti fi tii Silowe daa wolu wolo.) Búumndë payte dín fë súlmëhté, nimilte yeelte. 
Oluu ri ɓëewë wani dékú rë a ƴee na olu ri merees ɗi na saraatoh ra, wa na wonantuu hanndal ki wa tih : « ⁠ ⁠Bee ɓëe⁠ˈ húmú took na saraatoh ra saa ?⁠ ⁠» 
Lahte ɓëewí wonu tih : « ⁠ ⁠Yaa ɗi⁠ ⁠!⁠ ⁠» Lahte ƴi wonu tih : « ⁠ ⁠Ëe-ëe⁠ˈ, yaa ɗi neh, wa madu mado rek⁠ ⁠!⁠ ⁠» Ɓëe⁠ˈ won wa tígí daaha tih : « ⁠ ⁠Yaa so⁠ˈ kay⁠ ⁠!⁠ ⁠» 
Tígí daaha, ɓëewë meelute ri wonu tih : « ⁠ ⁠Yi daa wëdís íllú ?⁠ ⁠» 
Ɗi won wa tih : « ⁠ ⁠Ɓëe⁠ˈ hínú Yéesú rë daa hilsiɗ feey, leeffe íllí së⁠ˈ antee soo nah mi pay súlmëh laahi Silowe. Mi payte dín fë, mi súlmëhté íllí së⁠ˈ wërsëhté.⁠ ⁠» 
Ɓëewë meelute ri wonu tih : « ⁠ ⁠Ɓëe⁠ˈ hom dih ?⁠ ⁠» Ɗi won wa tih : « ⁠ ⁠Mi yéeh tígë hom ɗi ra⁠ ⁠!⁠ ⁠» 
Wa koluu daaha, ɓeyute ɓëe⁠ˈ, kúrúté rí fariseŋŋa na. 
Ɗeef Yéesú hilsiɗ feey fa wëdíssé íllí ɓëe⁠ˈ yiin bisa na hílsúu yëwúɗɗë rë. 
Wa fi fariseŋŋa ɓal namutee meel ɓëe⁠ˈ ɗee wërsë⁠ˈ íllí rë. Ɗi won wa tih : « ⁠ ⁠Ɗi leef so⁠ˈ feey hilsiɗ íl, mi súlmëhté, mi yíppée yeel.⁠ ⁠» 
Tígí daaha, lahte fariseŋŋi wonu tih : « ⁠ ⁠Ɓëe⁠ˈ paŋ yii baa ra mínéh hen ɓëyí Koope daa wol ri, ndah ɗi ñeyay yee won kootii bisa na hílsúu rë.⁠ ⁠» Ndaa lahte ɓëewí wonu tih : « ⁠ ⁠Bakaaroh mínë⁠ˈ paŋ kimtaanni man ɗee ɗíh ?⁠ ⁠» Ɗaaha, wonni wa kéldëey. 
Fariseŋŋa meelaatute ɓëe⁠ˈ wonu ri tih : « ⁠ ⁠A ɗo, fu won yi ɓëe⁠ˈ wëdís íllú rë ?⁠ ⁠» Ɓëe⁠ˈ won wa tih : « ⁠ ⁠Ɗi yonente⁠ ⁠!⁠ ⁠» 
Di filiɓ ƴaaha ɓéeɓ, kélfë yí yëwúɗɗë kaa⁠ˈ⁠uute gém biti ɓëe⁠ˈ na ot bee ra húmú búumíɗ. Yii baa tahte wa woluute boffi a yaafi, 
meelute wa wonu tih : « ⁠ ⁠Won ti ɓëyí bee koohon kaah te ri límú búumíɗ ë ? Yi tah ɗi na ot leegi kon ?⁠ ⁠» 
Boffa a yaafa wonu wa tih : « ⁠ ⁠Yee yúhú fun ɗa biti ɗi koy fun sah-sah, te ri límú búumíɗ kaah. 
Yee tah níi ɗi na ot leegi ra nék, fun yíih rí, a fun yíih ɓëe⁠ˈ paƴ ɗi ra ɓal. Méelí rí ɗi teeɓ ron⁠ ⁠! Ɗi kúkëy woo ?⁠ ⁠» 
Biti wa kaañuy kélfë yí yëwúɗɗë daa tah wa lofa⁠ˈ ɗah, ndah ɗeef wa fi kélfë yí yëwúɗɗë pokute biti ɓëyí won ow biti Yéesú daa Buura Koo fal ri ra, ay líkú tígë na ɗaguu yëwúɗɗë Koope ra. 
Yii baa daa tah wa won biti wa meel ri, ɗi kúkëy neh. 
Fariseŋŋa dëekëetúté ɓëe⁠ˈ húmú búum ɗë, wonu ri tih : « ⁠ ⁠Fun yúhúté biti ɓëe⁠ˈ na wona⁠ˈ fu ra bakaaroh⁠ ⁠! Wone kaah di tii Koope.⁠ ⁠» 
Ɗi won wa tih : « ⁠ ⁠Ɗi ƴaha bakaaroh mbée bakaaroh neh ɓéeɓ, mi yéeh yin na. Yee yúh mí rë biti mi húmú búumíɗ, mi yeelte leegi.⁠ ⁠» 
Tígí daaha, wa meelute ri wonu tih : « ⁠ ⁠Ɗi paŋ ɗo yih ? Ɗi hen ɗíh níi paƴce íllú ?⁠ ⁠» 
Ɓëe⁠ˈ won wa tih : « ⁠ ⁠Mi húmú wonte ron baaha, ɗon kaa⁠ˈ⁠uute síkírëh. Ɗon fahuu biti mi wonaat ɗon baaha yih ? Ɗon fahuu hen taalibe yi man bitih⁠ ⁠!⁠ ⁠» 
Tígí daaha, wa solsuute ri anutee rii won tih : « ⁠ ⁠Ɗo kay, daa fu taalibii ɓëyí bah⁠ ⁠! Ndaa fun, fun taalibe yi Mëyíis. 
Fun yúhúté biti Koope wonte a Mëyíis, ndaa ɗi fi bah, fun lukki yíih tígë kola⁠ˈ ri ra sah⁠ ⁠!⁠ ⁠» 
Ɓëe⁠ˈ tahte won wa tih : « ⁠ ⁠Ɗon yíih tígë kola⁠ˈ ɓëe⁠ˈ rë, te ri paƴce íllí së⁠ˈ⁠ ⁠! Baa daa yee téƴ af ra⁠ ⁠! 
Yen yúhúté biti Koope na taheh ɗaŋ bakaaroh, ndaa ɓëyí neeh ri, ñee woni te paŋ yee faha⁠ˈ ri raa, ɗi tah ɗaŋi. 
Biti ow paƴce íllí ɓëyí límú búumíɗ níi na yeel, kéllúy⁠ ⁠! 
Kon ɓëe⁠ˈ paŋ yii baa ra Koo daa wol ri ; henay baa koon ɗi mínéh paŋ kimtaan.⁠ ⁠» 
Fariseŋŋa wonu ri tígí daaha tih : « ⁠ ⁠Límúu fú níi a ɗeh, fu mëssí hen bakaaroh, antee won daa fay fun yëeddé ë ?⁠ ⁠» Wa koluu daaha, líkúté rí tígë na ɗaguu ra, ɗúhrúté rí ëssín. 
Kela⁠ˈ Yéesú biti fariseŋŋa líkúté ɓëe⁠ˈ tígë na ɗaguu ra, ɗi ɗeefiɗte ri, won ɗi tih : « ⁠ ⁠Fu gémpé Koy-ɓëe⁠ˈ ë ?⁠ ⁠» 
Ɓëe⁠ˈ won ɗi tih : « ⁠ ⁠Teeɓ so⁠ˈ ri ɓahaa, nda mi gém ɗí.⁠ ⁠» 
Yéesú won ɗi tih : « ⁠ ⁠Fu otte ri, daa ri na won ɗoo na.⁠ ⁠» 
Tígí daaha, ɗi ƴekke fíi Yéesú na jaamiyoh ri, won tih : « ⁠ ⁠Yíkëe, mi gémpé rë.⁠ ⁠» 
Yéesú antee won tígí daaha tih : « ⁠ ⁠Mi ac aattiya⁠ˈ feey fi beh, nda búumíɗɗë yeel, te ɓëewë na yeelu ra yíssëh búumíɗ.⁠ ⁠» 
Lahte fariseŋŋi húmú daaha, keluu wa unni ƴah, wa meelute Yéesú wonu ri tih : « ⁠ ⁠Fun i búumíɗ fun ɓal a ?⁠ ⁠» 
Yéesú won wa tih : « ⁠ ⁠Ɗon ƴahun búumíɗ koon, tin ɗon ii lah bakaaɗ ; ndaa ɗon wonu ti ɗon olu na, yii baa daa tah bakaaɗɗon dék ɗon na⁠ ⁠!⁠ ⁠» 
