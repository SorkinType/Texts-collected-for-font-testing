Lúkkë.
5.
Lahte bis, Yéesú húmú ɓúk laahi Senesaret, ow caak ayute na yejantuu hëbísí, na fahuu síkírëhí Unni Koope. 
Ɗi otte gaal ana ɓúk laaha, ɗeef seeɓoh ya cépúté na hosu mbaalli wa. 
Tígí daaha, ɗi haalte gaali yínëe, bi Simoŋ daa laha⁠ˈ ri, nahte ri yeñi gaala filiɓ mulaa, ɗi hécëh ƴutuuɗ ɓúk laaha. Ɗi tookke filiɓ na yëedíɗ ɓëewë. 
Woca⁠ˈ ri wona ra, ɗi won Simoŋ tih : « ⁠ ⁠Kúré gaala tígí nooɗte, ɗon anti bac mbaallon, ɗon seeɓ.⁠ ⁠» 
Simoŋ won ɗi tih : « ⁠ ⁠Ɓahaa, yee mínú fun ra fun pagute rí elga ɓéeɓ, fun habuy yin. Ndaa hém daa fu nah so⁠ˈ paŋi raa, fun ay bac mbaalla.⁠ ⁠» 
Wa yeeluutee bac mbaalla. Jénnë habu wa ra caak caako níi mbaalla dalte pas. 
Tígí daaha, wa heegute ɓëewë húmú gaali yínëe rë ya⁠ˈ, wa ac habra⁠ˈ⁠i wa. Ayuu wa ra, wa líifrúté gaalli ana ya jén níi gaalla talla⁠ˈ honoh. 
Ola⁠ˈ Simoŋ Peer yii bah, ɗi yeɗɗohte ƴekke fíi Yéesú, won ɗi tih : « ⁠ ⁠Ɗamaay mi leɓee ro Yíkëe, ndée mi bakaaroh.⁠ ⁠» 
Simoŋ a ɓëewë ɓani húmú rë ɓéeɓ tíitúté, bi caak jénnë habu wa ra níi caak. 
Saak a Saŋ koyyi Sebede, ƴee wani Simoŋ boku légéy rë tíitúté ɓal. Ndaa Yéesú won Simoŋ tih : « ⁠ ⁠Ngana tíit⁠ ⁠! Dala⁠ˈ⁠te woteh, fay soo tasee saamiɗ ow.⁠ ⁠» 
Tígí daaha, wa teerute, helute iña lahuu wa ra ɓéeɓ ñeyute tal Yéesú. 
Lahte bis, Yéesú húmú gin-taah deyi baaha, ɓëyí faana yahte a guuñ púlëhté ɗii na. Ola⁠ˈ ɓëe⁠ˈ Yéesú, ɗi yeɗɗohte kotti líhëhté feey, na ɗaŋ ri won tih : « ⁠ ⁠Ɓahaa, mi yúhté biti fu mín sëe paƴ mi haalaat ɓëewë në. Fii soo rii pagiɗ a ?⁠ ⁠» 
Yéesú yeɗte ya⁠ˈ⁠i tíkké sun fi, won ɗi tih : « ⁠ ⁠Mi tahte ɗaŋu. Yípée wah⁠ ⁠!⁠ ⁠» Guuña yíppée lan faan ɓëe⁠ˈ. 
Yéesú kadda⁠ˈ⁠te ri ɓílíɗ won ɗi tih : « ⁠ ⁠Ngana won ow yii beh. Paye seeƴoha na ɗi olsoh ro, te fu yera⁠ˈ saraha naha⁠ˈ Mëyíis rë fu púusëh, teeɓi ɓëewë ɓéeɓ biti fu lante.⁠ ⁠» 
Filiɓ fi baaha ɓéeɓ, tii Yéesú ɓaattee hen lëyëŋ ; ow caak na ayu síkírëhí, jéríɗɗë filiɓ fi wa nahee paƴ. 
Ndaa hom níi rëe Yéesú saañ tígí ɗaayte, ɗi hom dín fë ɗage Koope. 
Lahte bis, Yéesú hom yëeddë⁠ˈ, i fariseŋ a i yëeddëh yí kootii Mëyíis maasuute ; wa ɗúhúu ginna luufa di Galile a Yúdée, lahte ƴi ɗúhúu Yerusalem ɓal. Doolii Koo-Yíkëe húmú Yéesú në, tahte ri na paƴ jéríɗɗë. 
Lahte ɓëewí kúrú lëfëñíɗ sun dil ayute, na fahuu haal faam fa, komi ri Yéesú. 
Ndaa wa yíih tígë nay wa rii ñéyré rë af caagi ɓëewë. Wa míllúu ríi lëwíɗ sun fi lasa, saamute buut anutee yëellíɗ lëfëñídë hom sun fi dila ra fíi Yéesú leelii ɓëewë. 
Ola⁠ˈ Yéesú ɗee gémúu wë rí rë, ɗi won lëfëñídë tih : « ⁠ ⁠Ƴaal kowa, fu baalute bakaaɗɗu.⁠ ⁠» 
Yëeddëh yí kootii Mëyíis a fariseŋŋa na wonu nuffi wa tih : « ⁠ ⁠Ɓëyée na sol Koope bee ra wa ? Daa mín baala⁠ˈ bakaaɗ henay Koope ?⁠ ⁠» 
Bi yúh Yéesú yee nuffi wa, ɗi won wa tih : « ⁠ ⁠Ɗon níɓúu yii baa ɗíh ? 
Yi daa lukki yooɓ biti mi won ɓëyí beh : fu baalute bakaaɗɗu, mbée kolee fu tíl ? 
Woteh ɗon ay yúh biti so⁠ˈ mi Koy-ɓëe⁠ˈ, mi lahte sañ-sañi baalaa mi bakaaɗ feey fi beh.⁠ ⁠» Ɗi won lëfëñídë tígí daaha tih : « ⁠ ⁠Kolee fu pon dilu, fu saañ faam. Daa mi túuƴ ɗë rí.⁠ ⁠» 
Lëfëñídë yíppée koloh fíi ɓëewë ɓéeɓ, ponte dila húmú fënɗú rí rë, na saañ faam, na kañ Koope. 
Ɓëewë ɓéeɓ éemúté níi éem, na kañu Koope ñéerë⁠ˈ⁠té a tíit na wonu tih : « ⁠ ⁠Bee woteh bee lëhírëy.⁠ ⁠» 
Filoon fi baaha, Yéesú ɗúhté, otte yeekoh túm tookke tígë në légéyë⁠ˈ rí rë ; ɗi hínú Léwí. Yéesú won ɗi tih : « ⁠ ⁠Kolee fu ñee tal so⁠ˈ.⁠ ⁠» 
Léwí yíppée koloh, yerisse ɓéeɓ, wa ñéerúuté. 
Léwí antee cëgíɗ ndaje faami, teeriyohi Yéesú. Wani i yeekoh túm caak a i ow kay daa boku ñama. 
Fariseŋŋa a yëeddëh yí kootii Mëyíis, ƴee nonu waa na ra, bi neɓaay wa yaa, wa wonu taalibe yi Yéesú tih : « ⁠ ⁠Yi tah ɗon na boku ñam a yeekoh yi túmë a bakaaroh ya ?⁠ ⁠» 
Yéesú won wa tih : « ⁠ ⁠Jéríɗɗë daa sohluu paƴoh ndaa ɓëewë wahu ra neh. 
Bakaaroh ya daa tahu mi koloh nda wa lof pesaɗ, ndaa ɓëewë júɓú rë neh.⁠ ⁠» 
I fariseŋ wonu Yéesú tih : « ⁠ ⁠Taalibe yi Saŋ na caakuu oor, ɗage ; ƴi fariseŋŋa henuu ɗaaha ɓal, ndaa taalibe yu dékúu ñam a han.⁠ ⁠» 
Yéesú won wa tih : « ⁠ ⁠Bee kílëek lahte ra, ɗon habuu biti ɗon mínú oorloh kooƴƴa, te ɗeefa ɓëe⁠ˈ kooɗ ɗa lísë leelii wa a ? Ɗon halaatuy ri maan ? Funi taalibe yi so⁠ˈ nék madu a ɓëe⁠ˈ kooɗ baa ra hom a kooƴƴi ra nen. 
Bis ay lah, mi këllú leelii wa. Tígí daaha, wa ay oor.⁠ ⁠» 
Yéesú wonte wa léehí bee ɓal : « ⁠ ⁠Ow na leceh nuf búuɓ has daafa⁠ˈ ri búuɓ kíilíɗ. Henun ɗaaha raa, búubí hasa ay lah ɗaɗ, te nuf píisí hasa ii ñéerë⁠ˈ a búubí kíildë. 
Te ow na soreh béeñí hasi anti dal poosa⁠ˈ filiɓ mbúus hun kíilíɗ. Henun ɗaaha raa, béeñë ay poo mbúusë, wa yúfëh, mbúusë yah. 
Béeñ has kay, soruu mbúus has. 
Ɓëyí meeɗte hani poosa⁠ˈ⁠te na faheeh han has ; ɗi haba⁠ˈ biti hana poosa⁠ˈ ra daa lukki neɓ.⁠ ⁠» 
