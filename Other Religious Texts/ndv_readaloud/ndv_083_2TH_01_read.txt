Téeríi ana fa bíníyú unni kayya won Pool ɓëy Tesalonik ra.
1.
Ɗon fi ɓëy ílí jaŋii Tesalonik fa nonu ɓëewí Baap-Koo a Yéesú-Kiristaa Yíkëe rë, so⁠ˈ mi Pool, funi Silaas a Timoote fun na woduu ron. 
Baap-Koo a Yéesú-Kiristaa Yíkëe líhún ron mal, on ɗon jaamma⁠ ⁠! 
Koy-yaayyi ƴeh, fun míníh ɓanti dékë⁠ˈ símí Koope ndah ɗon. Fun warutee ri sím ndah ngémën ɓaatohte caak, te fahanta⁠ˈ⁠a hom hanndal kon ɗa ɓaatoh ɓaatoo na saañ. 
Yii baa daa tah ílí jaŋii pay fun ɓéeɓ, fun sawoor won ɓëewë filiɓ yii leŋke ɗon na, ndah filiɓ mokla na moklu ɗon ɗa a súfúñ fën ɓéeɓ, ɗon habute ngémën híin. 
Baa daa nay teeɓee biti aattiya⁠ˈ⁠i Koope tíkë⁠ˈ waal, nda ɗon habuu ɓëewí Nguur ki Koope waɗte wa, nguur ka tah ɗon na súfúñú rë. 
Koope, ɗi fa júɓ ɗë ay mokil ɓëewë moklu ɗon ɗa ti di mokluu wa ɗon nen, te nagajek baa daa kaah. 
Ɗi ay hílsíɗ ɗon fa na súfúñú rë, hílsíɗ fun na ɓal. Yiin nay feeñiyee Yéesú-Yíkëe sun-Koo, ñéerë⁠ˈ a doolii malaaka yi ra, iñƴaa ay lahee na. 
Ɗi ay ayee filiɓ njaar kíi, keen sun fi ɓëewë kaa⁠ˈ⁠uu yúhí Koope, te kaa⁠ˈ⁠uute ñeyi Uni Nebi Yéesú-Yíkëe rë. 
Daana nay keene sun fi wa ra ay dékée saŋkii wa, wa wulliru tígí eta⁠ˈ Yíkëe, wulliru tígí eta⁠ˈ ndami gaani. 
Yii baa ay lahe yiin nay nimile Yíkëe rë. Yiin fi baaha, ɓëewë nonu ɗii na te gémúté ɗii na ra ɓéeɓ ɓéyíɗ ɗí, ɗi neɓa⁠ˈ wa yeel. Ɗon fi ƴaa ɗon ay none ɓëewí ƴaaha na, ndah ɗon gémúté unna komu fun ɗon ɗa. 
Yii baa daa tah fun na ɗagiru ron faraah. Fun ɗaguu Koope biti ɗi on ɗon, ɗon yeeliyoh pesa dëek ɗi ɗon ɗa. Fun ɗagu biti di doolii, ɗi habra⁠ˈ ron ɗon paŋ yee fahuu ɗon paŋ di yin wun ɗa ɓéeɓ, te ri habra⁠ˈ ron yee na pagu ɗon filiɓ ngémën ɗë. 
Ɗaaha, ɗon ɓaatti ɓéyíɗ tii Yéesú Yíkíi yen, ɗi ɓéyíɗ ɗon fi ƴaa ɓal. Ƴaa ay kolee mala nay onee Koope fi yen a Yéesú-Kiristaa Yíkëe rë. 
