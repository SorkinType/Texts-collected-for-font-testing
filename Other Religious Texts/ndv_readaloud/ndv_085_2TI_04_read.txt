2 Timoote.
4.
Kon, di fíi Koope a Yéesú-Kiristaa fa nay nimile hom nguur ki, nay aattiyee ɓëewë nay pese a ƴee húlú rë, mee roo won ɗa ee faa keloh : 
lah waariye Un Koope, fu cagoh na faraah. Fu lah na neɓ mbée fu laheh na neɓ ɓéeɓ lah cagee na, fu teeɓ ɓëewë homuy kaah ra waala. Lah wone affi ɓëewë në pëgíh pagaɗ ow ra, fu híinndëh fu on wa doole fu yëedíɗ wë, 
ndah jamanu ay lah, ɓëewë ii fahiil sah síkírëh kaaf ka. Wa ay tasee pesa⁠ˈ fah-neɓ, wa saame ɓëewí caakki ay yëeddé wa fi ƴaaha iña fahuu wa keloh ra. 
Wa ay dap nuffi wa kaa⁠ˈ keloh kaaf ka, wa síkírée wonni saku sako. 
Ɗo nék, lah teeye iña ɓéeɓ, fu múñ coono ya, fu waare Uni Neba fu paŋ yee waɗ ɗo di légéyë yeɗ ɗo Koope ra. 
So⁠ˈ nék, mi ee jébëlú Koope ra ee ti hana seeƴuu saraha ra nen. Wahtaa nay mii kolee ëldúnë rë lahte. 
Mi ɓeɓpe wodi so⁠ˈ haa⁠ˈ⁠a níi mitte, mi múkëté níi mi lahte tígë waɗ mii lah ra, te mi helay ngémí së⁠ˈ. 
Leegi nék, waafa waaƴɗu ɓëe⁠ˈ ɓaŋ ɗa, seh so⁠ˈ kep ɗeh. Daa ri baanii ndama waɗ ɓëyí júɓpé rë. Yíkëe, ɗi fi aattiyoha júɓ ɗë, ay soo rii yeɗ yiin bis-këem. Ɗi ii teem soo na doŋ, ɗi ay yeɗ waafi baa ɓal ɓëyí tík yaakaari ɓéeɓ sun fi nimili ɗi fi Yíkëe. 
Ɗo nék, yípée ac fu ɗeefiɗ so⁠ˈ ɗee luka⁠ˈ ri gaaw ra, 
ndah faha⁠ˈ⁠i iñi ëldúnë tahte Demaas helte so⁠ˈ, saañce Tesalonik. Keresaŋ saañce Galasi, Tít saañce Dalmasi. 
Lúkkë kep daa tas soo na. Kon fu ƴahti ac, lah kúrëelée Marka. Ɗi ay soo lahiɗ njiriñ légéyí së⁠ˈ lool. 
Tísík nék, mi yeñce ri Efes. 
Fu ƴahti ac, lah komaaloh so⁠ˈ paltee ke so⁠ˈ húmú hel mi faam Karpos di Torowas ra. Lah komaaloh so⁠ˈ ɓal téeré yí së⁠ˈ, te ngana hal ƴee lukki lah solo yugusuu a hun ɗa. 
Ɗi fi Iliksaan sísíbë nék, ƴaha ɓos rek ɗi paŋke so⁠ˈ ri, ndaa Yíkëe ay rii yíníl iña paŋ ɗi ra. 
Ɗo fi baa nék, lah moytee ri ndah ɗi haa⁠ˈ⁠te iña na yëeddúu yen ɗa haa⁠ˈ⁠i misikke. 
Yiin ɗéɓ míi caŋ tígë në aattiyuu maa layiɗ af so⁠ˈ ra, ɓëyí tappe soo na aay níi habra⁠ˈ⁠te so⁠ˈ, ɓëewë ɓéeɓ daa heguu so⁠ˈ. Koo baala wa⁠ ⁠! 
Ɗi fi Yíkëe nék cagohte so⁠ˈ, onte so⁠ˈ doole, tahte mi waarete Uni Neba níi mitte, ɓëewë yëwúɗ neh ra ɓéeɓ keluute ri. Ɗi múcëlté së⁠ˈ tígí ñíin së⁠ˈ mín nëe teem koon, 
te ri ay soo sëmlë⁠ˈ yii hente ɓos ɓéeɓ, ɗi sëmlë⁠ˈ së⁠ˈ níi mi haal nguur ki, sun-Koo. Ɗi laha ndam dee níi kiri fi kirih⁠ ⁠! Ɗémíin⁠ ⁠! 
Lah wodee Pírísíl a Akilaas a ɓëy faam Onesifoor. 
Erasta ín tasse Korente ra te mín helte Torofiim Milet ra, ndah faana neɓay. 
Page ɓéeɓ nék fu ac balaa líjë dal. Ëbúl, Púdënsë, Línús, Kúlëdín a koy-yaayya filiɓ ngémë ɓéeɓ na woduu ro. 
Yíkëe ñéerëe a ro, te ri líh rën ɓéeɓ mal⁠ ⁠!
