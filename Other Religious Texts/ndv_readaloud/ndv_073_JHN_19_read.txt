Saŋ.
19.
Filoon fi baaha, Pilaat naha⁠ˈ⁠te fúuɗɗëhí Yéesú laraw. 
Soldaarra ɓeyute ñap yugusute baane, ɓekute ri af Yéesú, tíkúté paltu luum sun fi, 
leɓuute ri wonu ri tih : « ⁠ ⁠Coleere buuri yëwúɗɗë⁠ ⁠!⁠ ⁠» Wa na anuu rii fúuɗsë⁠ˈ mbeƴ. 
Pilaat ɗúhëetté yëwúɗɗë në, won wa tih : « ⁠ ⁠Cëe mi ac mi komɗoh ron ri ëssë, nda ɗon yúh biti mi olay yii mín tíkú sun fi ɓëyí beh.⁠ ⁠» 
Tígí daaha, Yéesú ɗúhté, ɓani baanii yëlbí a paltii luumi. Pilaat won ɓëewë tih : « ⁠ ⁠Ɓëe⁠ˈ abah⁠ ⁠!⁠ ⁠» 
Kélfë yí seeƴoh ya a wohoh ya oluu wa Yéesú, wa ɓéyrúté unni wa sun na wonu tih : « ⁠ ⁠Daaƴe ri kurwah ɓal⁠ ⁠! Daaƴe ri kurwah⁠ ⁠!⁠ ⁠» Pilaat won wa tih : « ⁠ ⁠Ɓéyí rí ɗon daaƴiɗ ɗi affon. So⁠ˈ mi olay yii mín tíkú sun fi.⁠ ⁠» 
Yëwúɗɗë wonu Pilaat tih : « ⁠ ⁠Kootii fun kadda⁠ˈ⁠te ow sol Koope, te ri wonte biti ɗi Koy Koope. Kon ɗi waɗti hawun húl⁠ ⁠!⁠ ⁠» 
Kela⁠ˈ Pilaat woni bah, ɗi ɓaattee tíit. 
Ɗi haalaatte faam, meelte Yéesú won ɗi tih : « ⁠ ⁠Fu ɗúhë⁠ˈ dih ?⁠ ⁠» Yéesú hente tiɗ, lofay ri. 
Tígí daaha, Pilaat won ɗi tih : « ⁠ ⁠Fii soo tiil a ? Fu yéeh biti mi mín ɗëe yeris te mi mín ɗëe daaƴɗoh kurwah a ?⁠ ⁠» 
Yéesú won ɗi tih : « ⁠ ⁠Fu mínéh yin yínë sah sun fi so⁠ˈ, henay yee yeɗ ɗo Koope fa sun ɗa. Yii baa daa tah bakaadi ɓëe⁠ˈ yeñ so⁠ˈ ɗoo na ra luk buu gaan.⁠ ⁠» 
Pilaat kola⁠ˈ daaha na saam ɗee nay rii yeɗɗee Yéesú rë. Ndaa yëwúɗɗë ɓéyrúté unni wa wonu tih : « ⁠ ⁠Fu yeris ɓëyí bee ɗeef fu ñéerëey a Sesaar. Ɓëyí tík afi buur, ɗeef haa⁠ˈ Sesaar.⁠ ⁠» 
Kela⁠ˈ Pilaat unni ƴah, ɗi ɗúhíɗté Yéesú fëel, antee took ñaana na aattiyuu, hom ëssë dérúu a la⁠ˈ, na wonuu yëwúɗɗë Gabataa ra. 
Yiin fi baaha, tee⁠ˈ⁠a⁠ˈ a bisa míllë⁠ˈ waaji Paagi yëwúɗɗë, bee laha⁠ˈ na⁠ˈ leelu af ra. Pilaat won wa tígí daaha tih : « ⁠ ⁠Buuron abah⁠ ⁠!⁠ ⁠» 
Ndaa wa ɓéyrúté unni wa na wonu tih : « ⁠ ⁠Ɗi húlë ɓal⁠ ⁠! Ɗi húlë⁠ ⁠! Daaƴe ri kurwah⁠ ⁠!⁠ ⁠» Pilaat won wa tih : « ⁠ ⁠May daaƴe buuron kurwah nam a ?⁠ ⁠» Kélfë yí seeƴoh ya wonu ri tih : « ⁠ ⁠Henay Sesaar, fun lahuy buur kay.⁠ ⁠» 
Tígí daaha, Pilaat yeɗɗa⁠ˈ⁠te wa Yéesú, wa daaƴe ri kurwah. Soldaarra yípútée ham Yéesú. 
Ɗi fi Yéesú daa enoh kurwahi, wa ɗúhúté gina, yullute tígë në wonuu « ⁠ ⁠Këeŋ-af⁠ ⁠» ra. Tígí daaha wonuu « ⁠ ⁠Golgotaa⁠ ⁠» di ébrë. 
Lahuu wa ra, soldaarra daaƴute Yéesú kurwaha. Wa daaƴaaluute ow ana kay kurwah : ɓëyí yínëe paa⁠ˈ⁠te Yéesú ya⁠ˈ ñamaa, yínëe paa⁠ˈ⁠te ri ya⁠ˈ sugu, Yéesú hompe leelaa. 
Pilaat naha⁠ˈ⁠te bíníi a tíkrëhí unni ƴee sun fi kurwaha. Unna won yii beh : « ⁠ ⁠Yéesú fí ɓëy Nasaret, buuri yëwúɗɗë.⁠ ⁠» 
Bi wulay tígë daaƴuu Yéesú rë gina, te unna bíníyú ébrë, lateñ a gerek, ow caak olute, yúhúté yee bíníyú rë. 
Yee bíníyú baa ra neɓaay kélfë yí seeƴoh ya, wa payute wonu Pilaat tih : « ⁠ ⁠Fu waray bíní “buuri yëwúɗɗë” koon. Fu waɗti bíníyë biti “ɓëyí bee won ti daa ri buuri yëwúɗɗë”.⁠ ⁠» 
Pilaat won wa tih : « ⁠ ⁠Yee bíní mí rë, mi bíníté rí níi wocce.⁠ ⁠» 
Daaƴuu soldaarra Yéesú níi wocce ra, wa ɓeyute yéré yí woruute wa cér iniil hanndal ki wa. Wa anutee ɓeɓ búubée ké rí teru sun níi feey te lahay ɗíis ɗë, 
wonu tih : « ⁠ ⁠Génë biti yen ɗarun ri ɗaro raa, yen púlúf rí yen ot ɓëe⁠ˈ nay rii lahee ra.⁠ ⁠» Yee húmú bíníyú Téerëe rë laha⁠ˈ⁠te ɗah. Téerëe húmú won tih : « ⁠ ⁠Wa woruute yéré yí së⁠ˈ, púlúfúté búubí së⁠ˈ.⁠ ⁠» Ɗee bíníyúu rí ɗaa ra, soldaarra paguu ri ɗaaha kep. 
Yaafi Yéesú húmú caŋ hëbís kurwaha ɓani koy-yaafa ɓeleɓ, a Mari ɓeleɓ Kolopas, a Mari fi ɓëy Makdalaa. 
Yéesú otte yaafi, otte taalibee daa kooji ra hompe hëbísí, ɗi won tih : « ⁠ ⁠Yaa ow, koohu abah.⁠ ⁠» 
Ɗi won taalibee tih : « ⁠ ⁠Yaafu abah.⁠ ⁠» Kola⁠ˈ⁠te baaha, taalibee ɓeɓpe yaafi Yéesú yeffe ri faami. 
Nda yee won Téerëe rë lah, filoon fi baaha, bi yúh Yéesú biti iña ɓéeɓ púlgísë⁠ˈ⁠té leegi, ɗi won tih : « ⁠ ⁠Mi sifirohte.⁠ ⁠» 
Ɗeef lahte yaadi líiffé bineegar húmú hatinni ƴaaha. Soldaarra yípútée ɓeɓ líil soopute ri bineegar, pokute ri ya⁠ˈ isop, yullute ri ɓúk Yéesú na fahuu hënndí. 
Ɗíkísë⁠ˈ Yéesú bineegara, ɗi won tih : « ⁠ ⁠Iña ɓéeɓ púlgísë⁠ˈ⁠té.⁠ ⁠» Ɗi sígímpé, yeɗɗohte lússé. 
Wahtu yi ƴaaha, ɗeef bisa na hílsúu yëwúɗɗë rë ee saañ dale ra. Kélfë yí yëwúɗɗë fahuuy biti ɓúudé hom sun kurwah bis hílsëe, ɓaatte biti bisi hílsíi bee bis gaan. Tígí daaha, wa payute Pilaat na, wonute ri biti ɗi naha⁠ˈ korsa⁠ˈ⁠i kotti ɓëewë daaƴu ra, ɓúudé yë këllú tígë. 
Nahuu soldaarra baaha ra, wa ñeyute ɓëewë daaƴu a Yéesú rë, korsuute kotti bee ɗéɓ ɗë, ñeyute ana fa na, korsuute kotta. 
Ɗi fi Yéesú nék, lahuu soldaarra ɗii na olute biti ɗi húlté níi wocce ra, tígí daaha, wa korsuuy kotta. 
Ndaa ow di soldaarra tappe ri juun hatin araal, ñif a muluɓ yíppée nëe ɗúh. 
Ɓëe⁠ˈ ɓílíɗ iñƴee ra tíkké íllí në ngëeƴ, te iña won ɗi ra laha⁠ˈ ɗaaha. Ɗi a faanaŋ fi yúhté biti iña laha⁠ˈ ɗaaha. Ɗon ot ɗi won iñƴeh, nda ɗon gém ɗon ɓal. 
Iñƴaa ɓéeɓ laha⁠ˈ⁠te ɗah, nda yee bíníyú Téerëe rë lah. Bíníyúté Téerëe bitih : « ⁠ ⁠Ƴuh yínë sah ii kon faana.⁠ ⁠» 
Bíníyúté biti ɓal : « ⁠ ⁠Wa ay ƴíiɗ ɓëe⁠ˈ wa jabu ri ra.⁠ ⁠» 
Filoon fi baaha, lahte ɓëyí hínú Suseef dék Arimate, payte Pilaat na, meelte ri ɓúudé fí Yéesú. Ɗi non taalibe yi Yéesú ndaa bi húmú neeh ri kélfë yí yëwúɗɗë, ɗi húmú teekiraay baaha. Pilaat tahiɗte ri, Suseef payte ɓeɓpe ɓúudé fë. 
Tígí daaha, Nikodem ɓal acce habra⁠ˈ⁠te ri. (Nikodem fi baa húmú mëssée pay yérí Yéesú elek.) Wa kúrúté laakkoloñi yugusuu míirí boolluu a barbosaa, ƴi waɗtee mit kílë sabay éeyë. 
Wa ɓeyute ɓúudé fí Yéesú, na líiwú rí boy, na túmú rí yin heeñlaa ti di ɓaahuu ri yëwúɗɗë nen biti wa ƴahti hac ɓúudé. 
Tígë daaƴuu Yéesú kurwah ra lahte meey, bi kolom ki ow mësúy nëe hacu húmú në. 
Bi na saañ dale bisa na hílsúu yëwúɗɗë rë te kolom ka wulay daaha, wa ɗapute ɓúudé fí Yéesú në. 
