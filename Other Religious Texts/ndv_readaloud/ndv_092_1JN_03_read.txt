1 Saŋ.
3.
Koy-yaayyi ƴeh, ëlí ɗee faha⁠ˈ yen Boffa ra kan⁠ ⁠! Ɗi faha⁠ˈ yen fahoo níi tahte yen na dëekúu koyyi Koope, te yen koyyi ɓal⁠ ⁠! Bi ɓëy ëldúnë yíih Koope, daa tah wa yíih yen. 
Ɗon fa faha⁠ˈ mi níi faha⁠ˈ ƴee ra, yen henute koyyi Koope níi wocce. Di nay yen made fayu nék, feeñiyuy yen níi lante doom, ndaa yen yúhún biti yiin nay feeñiyee Koy Koope ra, yeni nay made ndah yen ay ot di man ɗi. 
Te ɓëyí fí tík yaakaari yii baa Koy Koope na, ɓukuta⁠ˈ afi ɓukutoo, dékë⁠ˈ lan ti di lada⁠ˈ ɗi fi Koy Koope nen. 
Ɓëyí fí bakaaɗ nék, ɗeef ɗi kaa⁠ˈ ñee woni Koope, ndah bakaaɗ daa ri kaa⁠ˈ ñee woni Koope. 
Ɗon yúhúté biti Yéesú-Kiristaa ac hosi bakaaɗɗi yen, te ɗi fi baa bakaaɗ íníh ɗii na. 
Yii baa tahte níi ɓëyí fí pokohte ɗii na, na bakaareh ; ɓëyí fí dékë⁠ˈ bakaaɗ nék, ɗeef teeɓa⁠ˈ⁠te biti olay Yéesú-Kiristaa te yéeh rí. 
Ɗon fi koyyi so⁠ˈ, ow ɓanay ron múuƴíɗ⁠ ⁠! Ɓëyí fí paŋ yii júɓpé, ɗeef ɓëyí baa júɓpé ti di júɓë⁠ˈ Yéesú-Kiristaa nen. 
Ɓëe⁠ˈ dékë⁠ˈ bakaaɗ ɗa non ɓëewí Seytaane, ndah Seytaane dal bakaaɗ dalaanin níi a ɗeh. Koy Koope nék ac yahi légéyí Seytaane⁠ ⁠! 
Ɓëyí fí hente koy Koope, na dékéeh bakaaɗ ndah yee hom Koope na ra daa hom ɗii na. Koope daa Boffi raa kay, ɗi mínéh dékë⁠ˈ bakaaɗ⁠ ⁠! 
Yii bee daa na teeɓa⁠ˈ ɓëyí hen koy Koope a bee hen koy Seytaane na ra : ɓëyí na dékéeh paŋ yii júɓpé mbée fahaay koy-yaafee ke ri filiɓ ngémë, noneh koyyi Koope. 
Nagajek, una keluu ɗon dalaanin ra daa ri beh : yen fahantuun hanndal ki yen. 
Yen ɓanuy mada⁠ˈ Kayeŋ múk⁠ ⁠! Ɗi húmú non ɓëewí Seytaane bëempé koy-yaafi. Yi tah ɗi bëem ɗí nék ? Biti pagaɗɗi wuneh te ƴi koy-yaafa húmú júɓpé daa tah ɗi bëem ɗí. 
Koy-yaayyi ƴeh, dara waray kún affon biti ɓëewë feey fi bee kaa⁠ˈ ɗon. 
Faha⁠ˈ⁠a fahantuu yen ɗa daa teeɓ yen biti yen koluute kúl kë, yen ayute pesa. Ɓëyí fí fahaay koy-yaafee ke ri filiɓ ngémë, ɗeef ɗi pokoh kúl kë. 
Ɓëyí fí fahaay tík koy-yaafee ke ri filiɓ ngémë íl ɓéeɓ, ɗeef ɗi bëemëh ow. Te ɗon yúhúté biti bëemëh ow lahay pesa na ɗúméh rë. 
Yii bee daa teeɓ yen ɗee waɗti fahaa ow koy-yaafi ra : Yéesú-Kiristaa yera⁠ˈ⁠te ñíiní ndah yen. Kon yen warutee yera⁠ˈ ñíinní yen ndah koy-yaayyi yen. 
Lah ɓëyí caakla⁠ˈ⁠te anti ot koy-yaafi laheh yin, ɗi faaliyeeh ri raa, ɓëyí baa ay mínúu won biti ɗi faha⁠ˈ⁠te Koope ɗíh ? 
Mantee ɗon fi koyyi so⁠ˈ, yen fahanta⁠ˈ hanndal ki yen : won a ɓúk rek teeɓaay faha⁠ˈ ow ; koloh paŋ kep daa mín teeɓa⁠ˈ faha⁠ˈ ow kaah. 
Yen hena⁠ˈ ri ɗaaha raa, yii baa daa nay yen teeɓe biti yen nonu ɓëy kaaf ka, te affi yen ay took biti yen home ɗaŋ Koope. 
Wuti affi yen tookay ndah pagaɗɗi yen raa, yen yúhún biti Koope luk yen lah yermaande, te ri yúh ɓéeɓ. 
Ɗon fi ƴee faha⁠ˈ mi níi faha⁠ˈ ƴee ra, affi yen took raa nék, yen ii sídë⁠ˈ biti yen ɗage Koope. 
Ɗi ay yen on yii yen ɗaŋ ɗi ri ɓéeɓ, ndah yen ñeyuu túuƴë⁠ˈ yí te yen paguu yii neɓa⁠ˈ ri. 
Yee túuƴ ɗí yen ɗa daa ri beh : yen gém Yéesú-Kiristaa Koohi na, te yen fahanta⁠ˈ hanndal ki yen ti di naha⁠ˈ ri yen Kiristaa nen. 
Ɓëyí fí ñee túuƴë⁠ˈ yí Koope, ɗeef ɓëyí baa pokohte Koope na te Koope pokohte ɗii na. Yii bee daa teeɓ yen biti Koope pokohte yen na : Ruuh-Peseŋ fa on ɗi yen ɗa daa teeɓa⁠ˈ baaha. 
