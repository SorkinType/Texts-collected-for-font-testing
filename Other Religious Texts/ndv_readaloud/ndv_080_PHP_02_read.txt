Fílíp.
2.
Koy-yaayyi ƴeh, nona nonu ron Kiristaa na ra onay ron doole a ? Faha⁠ˈ⁠a faha⁠ˈ ri ron ɗa ɓeddaay ron a ? Nona nonu ron Ruuha na ra tahay ɗon henute yínë ë ? Ɗon pokuuy hanndal kon ɗon naa⁠ˈ⁠antuute keeñ a ? 
Kon sësɗí keeñ so⁠ˈ níi hen dotooƴ di iñƴeneeni : ɗon bok ɗon fahanta⁠ˈ, ɗon bok keeñ yínë, ɗon bok nuf yínë. 
Yii ƴaa ɗon paŋ ɓéeɓ, ngënë hëe⁠ˈ⁠í ow, ngënë sëemí tii, cépírí affon rek ɗon haba⁠ˈ biti ɓëewí kayya luku ron gaan. 
Ngënë díiɗɗí affon kep, lah hélí nuf ɓëewí kayya na. 
Lah pésíi filiɓ fon ti di na pesuu ɓëewí nonu Yéesú-Kiristaa na nen : 
Ɗi fi Yéesú-Kiristaa, ɗi fa bín fë níi a ɗeh, yii hom Koope na ɓéeɓ ee ɗii na ra, ɓani Koope daa teyu naam, ndaa ri tíkëy rí afi. 
Ɗi kay cépíɗ afi cépírë iña ɓéeɓ yíssëhté súrgë hente ow. Ɗi hente ow hompe filiɓ fi ɓëewë, habuute biti ɗi ow. 
Ɗi cépíɗté afi ñeete iña nahu ri ra níi ri húlté në sah faf, níi rí húlté sun kurwah. 
Yii baa daa tah Koope ɓéyíɗ ɗí, ɗí këllëh ɓéeɓ, yeɗte ri tii lukki gaan di tii ya 
níi tii Yéesú tah mbínéeffë ɓéeɓ : ƴín sun-Koo, ƴee feey fa, ƴee fëgërëh fí feey fa ɓéeɓ ƴek, 
wa ɓéeɓ bok kañe Baap-Koo wone biti Yéesú-Kiristaa daa Yíkëe. 
Koy-yaayyi ƴee faha⁠ˈ mi níi faha⁠ˈ ra, húmú homa⁠ˈ mi filiɓ fon ɗa, yii wonu ron, ɗon mësúu ríi paŋ pago. Lah lúkíi ríi paŋ leegi bee homay mi na ra. Yii ƴaa ɗon paŋ ɓéeɓ, lah cépírí affon ɗon boolla⁠ˈ na a neeh Koope. Pésíi biti ɗon múcúté kaah, 
ndah Koope ñéerë⁠ˈ⁠té a ron, te ɗi onte ron níi ɗon faha⁠ˈ paŋ yee ñéerë⁠ˈ a yii wuna neɓa⁠ˈ ri raa, ɗon paŋ ri. 
Yii ƴaa ron paŋ ɓéeɓ, ngënë cëpítíi, ngënë íñíi, 
nda ɗon lëhíh yii wonun sun fon, ɗon lan ces, ɗon hen ɓëewí Koope, ƴi lahuy síkkë di filiɓ ɓëy jamanii beh, ƴee ɓosu níi ɓos ëldúnë rë. Ɗon waɗti niiñun niiño leelii wa ti di na niiña⁠ˈ hulla sun-Koo nen, 
ɗon fa na komu wa fi ɓëewë ɓosu ƴaa ra Unna na ona⁠ˈ pes ɗa. Hen ɗaaha raa, ɗon ay tah mi mín damoh yiin nay aye Yéesú-Kiristaa ra. Bín fë rëe, may yúh biti múkëmí së⁠ˈ a mogi so⁠ˈ ɓéeɓ pëtíh neh. 
Bi ngémën man sarah nen Koope na, mín hen ñif mi so⁠ˈ waɗti keen ti hana nay ɓaaddee sarahi baa ra nen. Lahaa ɗaaha raa, keeñ so⁠ˈ ay naa sos ɗeefiɗ keeññon ɓéeɓ. 
Ti ɗaaha nen, keeññon sosa ɓal ɗeefiɗ keeñ so⁠ˈ. 
Hém neɓa⁠ˈ Yéesú-Yíkëe moos, mi lahte yaakaar biti leŋ mi wola⁠ˈ ron Timoote, nda mi keloh yee homuu ron ɗa raa, so⁠ˈ mi bee af so⁠ˈ took. 
Ɗi fi baa kut daa bok a so⁠ˈ nuf, nufa ɓéeɓ homa⁠ˈ ɗon na. 
Ɓëewí kayya, iñi affi wa daa tah wa koloh ndée iñi Yéesú-Kiristaa neh. 
Ɗon ollute affon sah iña na paŋ Timoote te dékë⁠ˈ në rë : ɗi yera⁠ˈ⁠te afi hompe soo na waarii Uni Neba ti di na habra⁠ˈ koy boffi nen. 
Kon, mi yúhé yii lante so⁠ˈ téjë téƴú mí bee ra raa rek, may ron rii yíppí wola⁠ˈ. 
Wëerté së⁠ˈ biti Yíkëe ay soo on so⁠ˈ mi beh, mi ac yérën, te ii maañ. 
Mi otte biti mi waɗtee ron nimiliɗ koy-yaafi yen Epaforodit, bee hom na légéy a so⁠ˈ fun bokute haa⁠ˈ⁠a ra, ɗi fa ɗon húmú yeju ri habra⁠ˈ⁠i so⁠ˈ ra. 
Ɗi namute ron ɓéeɓ nék te nufa ɓéeɓ ee ɗon na, ndah ɗi yúhté biti ɗon keluute jérí. 
Ɗi húmú jérté níi leɓohte húl sah, ndaa Koope yérémpé rí, yérémpé së⁠ˈ na ɓal nda mi ɓanti lah yii misik so⁠ˈ lool. 
Tígë homa⁠ˈ mi bee ra, mi ot biti kep mi yíp ɗon ɗii wola⁠ˈ nda keeññon sos biti ɗon ot ɗi ndín, af so⁠ˈ féeh. 
Lah téertíyíi rí a sos-keeñ ndah ɗi koy-yaay filiɓ ngémë. Lah fëŋkëyí ɓëewë madu ɗaaha ra, 
ndah ɗi húmú talla⁠ˈ ñak ñíiní af légéyérí Kiristaa : ɗi húmú tahte ñagi ñíiní, hompe hëbís së⁠ˈ na habra⁠ˈ so⁠ˈ habra⁠ˈ⁠i ɗon mínɗíh së⁠ˈ rí. 
