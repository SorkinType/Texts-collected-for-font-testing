Téeríi éeyë fë bíní Saŋ ra.
1.
So⁠ˈ mi njíidí jaŋaa, daa mi na wodoh ɗo fi Gayus fa faha⁠ˈ mi kah-kah ra. 
Kooja, daa mi na ɗagiɗ ɗo nda yii koloh fuu paŋ ɓéeɓ Koo ñéerë⁠ˈ në, faanu sos lah jaamma, ti di laha⁠ˈ keeñu jaamma Koope na ra nen. 
Lahte i ow di koy-yaayya filiɓ ngémë ayute, ɓíllúté së⁠ˈ ɗee haba⁠ˈ fu kaaf ka te fu pesa⁠ˈ ri ra. Keeñ so⁠ˈ sosse yii baaha níi sos. 
Lahay yii lukki sosil keeñ so⁠ˈ bee mi kelohte biti koyyi so⁠ˈ pesuu kaah toŋ ra. 
Kooja, fu paŋke ɓéeɓ fu hompe fa na habra⁠ˈ koy-yaayya filiɓ ngémë, níi luka⁠ˈ ƴee fu yéeh wë rë sah. Yii baa daa teeɓa⁠ˈ biti fu gémpé. 
Wa seedeyute ɗee faha⁠ˈ fu ow ra fíi ɓëy ílí jaŋii fun. So⁠ˈ mi ɗaŋ ro biti fu ɓaat waa habra⁠ˈ habra⁠ˈ⁠i neɓa⁠ˈ⁠te Koope, wa lúsíɗ waali wa. 
Wa fi ƴaa nagajek, wa koluu légéyírí Yéesú-Kiristaa, kaa⁠ˈ⁠uute tah yin ya⁠ˈ ɓëyí noneh ɓëewí Koope. 
Kon waɗte yen biti yen habra⁠ˈ mani ɓëewí ƴah. Hen ɗaa raa yen ɓal, yen bok légéyë nay tahe kaaf ka ɓaatti líiwëlsë⁠ˈ rë. 
So⁠ˈ mi kéyrë⁠ˈ⁠té ɓëy jaŋii ron un, ndaa bi faha⁠ˈ Joteref këllëh, kaa⁠ˈ⁠a⁠ˈ⁠te kelohi woni fun fi njíittí jaŋaa. 
Mi ac daa raa, may won iñi ɓossa paŋ ɗi ra, ɗi fa na yakka tii yi yen na feliɗ yen ɗa. Teyay baaha doŋ : ɗi kaa⁠ˈ⁠a⁠ˈ⁠te koy-yaayya na waariyu ra haal faami, kadda⁠ˈ⁠te ɓëewí kayya fahuu waa kúɗ faammi wa ra, líkké wa fi ɓëewí ƴaaha jaŋaa. 
Mantee kooja, ngana mëllë⁠ˈ pagaɗ ɓos, lah mëllée pagaɗ wun. Ɓëyí fí paga⁠ˈ wun, non ɓëewí Koope ; ɓëyí fí paga⁠ˈ ɓos nék yéeh Koope. 
Ɗi fi Démétíríyús nék, ɓëewë ɓéeɓ seedeyute biti ɗi paga⁠ˈ wun, pesadi kaaf ka homa⁠ˈ ri ra sah teeɓa⁠ˈ⁠te ri. Fun fi ƴee sah fun seedeyirute ri, te fu yúhté biti fun wonuu kaah. 
Lahte iñi caakki mi mín ɗon waa won koon, ndaa daa mi fahaay waa bíní kéet. 
Mi lahte yaakaari biti leŋ mi olaat ro yen won. 
Koope ona ro jaamma⁠ ⁠! Kooƴƴa dee na woduu ro. Wodiiɗ fun kooƴƴee ke yen daaha, ow fi ow waa na ɓéeɓ di tiyi a símíi.
