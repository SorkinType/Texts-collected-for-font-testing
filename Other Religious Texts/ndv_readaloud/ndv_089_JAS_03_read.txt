Saak.
3.
Koy-yaayyi ƴeh, ngënë héní yëeddëh ɓéeɓ. Ɗon yúhúté biti fun fi yëeddëh yí ƴeh, aattiya⁠ˈ⁠i fun nay luke bi ɓëewë ɓéeɓ misik te ay yooɓ. 
Yen ɓéeɓ yen na pagu yii tíkëey waal, a di mín ɗii man ɓéeɓ neh a ? Ɓëe⁠ˈ na won yii tíkëh waal faraah ra nék, ɓëyí baa ow kah-kah, te ri mín ham afi iña ɓéeɓ. 
Yen ɓekuu pënís lakaaɓ ɓúk, yen héc ɗi a daa teem ɗi ɓéeɓ hatni neɓa⁠ˈ yen ɗi ñee na neh a ? 
Ëlsíi ɓal gaalli gaanna kísí fë, ƴee yéŋké biti ngilaaw mi gaante daa na yeñ wa ra⁠ ⁠! Añcaŋ, wa kúrúu a duuɗ ƴutuuɗ. Bina-bina waa na ɓéeɓ, ɓëe⁠ˈ në kúɗ ɗí rë hécë⁠ˈ duuda hatna neɓa⁠ˈ ri ra kep, gaala a daa teem ɗi ɓéeɓ ñee hatni baaha. 
Ti ɗaaha nen, ƴina⁠ˈ ɓúk níi, mínë⁠ˈ won yii gaante ɗaaha. Te ɗon yúhúté biti kíi wuti ƴin ƴin, mín tam luufa ɓéeɓ. 
Ɓúk man kíi nen kep⁠ ⁠! Ɗi non faan, iñi ɓossa ɗúhë⁠ˈ në ti kíi kí kola⁠ˈ safara nen, kaɗ cérrí yen, kaɗ pesi yen ɓéeɓ. 
Ow mín ílíf raɓɓa ɓéeɓ : ƴee luufa, ƴakka, fasoh fa, a raɓɓa kísí fë te daa ri yee lah ra, 
ndaa ɓúk ow mínéh ríi ílíf. Ɓúk wuneh, na hílséeh, te iña na ɗúh në rë na hawa⁠ˈ. 
Yen símúu Yíkëe Boffi yen a ɓúk, yen ƴujuu ow fa Koope daa sak ɗi ti di man ɗi fi Koope nen ra a ɓúk. 
Sím a ƴuja⁠ˈ ɓéeɓ ɗúhë⁠ˈ ɓúgë yínë. Koy-yaayyi ƴeh, yii baa waray laha⁠ˈ ɗaaha⁠ ⁠! 
Mulii neɓeh a mulii neɓpe na ɗúh cula yínë ë ? 
Koy-yaayyi ƴeh, tal een na lím ëlíif ë ? Tal béeñ na lím een a ? Ti ɗaaha nen, culi na ɗúhíɗ mulii neɓeh mínéh ɗúhíɗ mulii neɓpe. 
Ɓëe⁠ˈ haba⁠ˈ afi biti ɗi ɓëyí ñaañce te neɓpe nuf ɗon na ra wa ? Ɓëyí ñaañce cépírë⁠ˈ afi cépírëe paŋ iñi wunte, pes pesi wunte. Ɗon ay teeɓee biti ɗon ñaañute ɗaaha. 
Ndaa, ƴaha biti ɗon ɓëewí pesuu eeñnja⁠ˈ ow, fahiru affi wa kep yin wun raa, ngënë dëmíi biti ɗon ñaañute, te ngënë këe⁠ˈ⁠íi kaaf ka⁠ ⁠! 
Ñaañadi baa kolaay Koope na, ɗi non iñi ëldúnë, ɗi pagaɗ ow kep te kola⁠ˈ Seytaane na. 
Tígí lahte ɓëewí eeñnjuu ow, fahiru affi wa kep yin wun ra, tígí daa dara ii naa ñee waal, henay yii hente ɓos. 
Ñaañada kola⁠ˈ Koope na ra nék, ladila⁠ˈ keeñ ow ladiloo níi woc, ɓëe⁠ˈ lah jaamma a moroommi, ɗi sos, neɓ woniɗ, ɗi naa⁠ˈ-keeñ níi naa⁠ˈ, ɗi líif a pagaɗ wun, ɗi ɓanti génëntélë⁠ˈ ɓëewë, ɓanti hen ɓëyí në poos fíi poos filoon. 
Ɓëewë na sohu jaamma hanndal ki ɓëewë te paguu ri a jaamma ra, jaammaa sohu wa baa ra, pesi júɓpé daa nay naa púlée. 
