2 Timoote.
3.
Lah yúhé biti jamanaa míllë⁠ˈ rë ay misik níi misik. 
Ɓëewë ay tasee faha⁠ˈ affi wa kep, wa tík hélíis kep affi wa, wa gaan-gaanlee, wa tík affi wa kep ow, wa solee. Wa ay kaa⁠ˈ ñee woni yaayyi wa a baappi wa. Wa ay hen ɓëewí në gérmíh ow, wa ii on yii nonte Koope na cér. 
Wa ay súh keeñ, wa hen ɓëewí híinúté, wa ay wone ɓos kep sun ow. Wa ii míníl ham affi wa, wa ay made raɓɓi sohoorri ƴaa nen, wa ii faha⁠ˈ sah yii hente wun. 
Wa ay tasee ñee loo yi ɓëewë, wa hen ɓëewí cëeppëlúté te damuute. Iñi ëldúnë ay waa génël Koope. 
Wa ay lakaata⁠ˈ biti wa pokuute Koope na, te ɗeef wa kaa⁠ˈ⁠uute biti doolii Koope lofis wa. Lah moytee ɓëewí ƴah. 
Ƴaa aana waa na ƴootuu ƴootoo haale faamma, nofee ɓeleɓɓa fahuuy affi wa ra, wa fi ɓeleɓɓa yéŋké biti enuu bakaaɗ caak te fah pes-neɓ kúrëelëh wë rë. 
Wa fi ɓeleɓɓi ƴah, hom síkírúu yëeddë⁠ˈ yë ɓéeɓ te taheh wa yúh kaaf ka. 
Di húmú kaa⁠ˈ⁠uu Sanes a SambaresMëyíis filoon, wa fi ɓëewí ƴaa na yëeddúu múuƴɗé ɓëewí kayya ra kaa⁠ˈ⁠uu kaaf ka ɗaaha kep. Wa ɓëewí nuffi wa yahte, te ngémí wë lahay njiriñ. 
Nguur ki wa ii maañ, ndah ɓëewë ɓéeɓ ay míllë⁠ˈ ot ñagi afi wa ti di húmú kata⁠ˈ ri Sanes a Sambares nen. 
Ɗo nék, fu yúh iña yëedíɗ mí ɓëewë rë, ɗee húmú man mi ra, a yee na húmú saam mi na ra. Fu yúh ɓal ɗee teem ngémí së⁠ˈ rë, ɗee mújë⁠ˈ mí rë, ɗee faha⁠ˈ mi ow ra a ɗee haba⁠ˈ mi híin ɗë. 
Fu yúh ɗee húmú mokluu mi ra, ɗee deƴa⁠ˈ mi coono Añcos, a Ikoñum a Lístër rë. Ƴaha coono rek, mi deƴce ri⁠ ⁠! Añcaŋ, Yíkëe sëmlë⁠ˈ⁠té së⁠ˈ në ɓéeɓ. 
Te sah, ɓëewë nonu Yéesú-Kiristaa na te fahuute pesa⁠ˈ pokoh Koope na ra ɓéeɓ ay moklu. 
Ndaa ɓëewí ɓossa a ƴee na nofuu ɓëewë rë ay ɓaatee ɓos ɓoso faraah, wa nofee ɓëewë níi nofa⁠ˈ sah affi wa. 
Ɗo nék, iña yoon fu te fu lekohte wa níi lekoh ra, lah habe wa híin ndah fu yúh ɓëewë yëeddú rë wë rë. 
Nagajek, fu yúh iña bíníyú Téeríi selaa ra kúkëy kú níinén, te daa wa mín yúun ow, ɓëe⁠ˈ múc biti ɗi gém Yéesú-Kiristaa. 
Iña bíníyú Téeríi selaa ra ɓéeɓ kola⁠ˈ Koope na te wa lahte njiriñ. Daa wa na yëeddúu ɓëewë, daa wa na teeɓuu ow biti ɗi homay kaah, daa wa na wëegísírúu ow kaaf ka te daa wa na líkínúu ow pes pesi júɓpé, 
nda ɓëyí hente ɓëyí Koope mín mit, ɗi hen ɓëyí mín paŋ yii wunte ɓéeɓ. 
