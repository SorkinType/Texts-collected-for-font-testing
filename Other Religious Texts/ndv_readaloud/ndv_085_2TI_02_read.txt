2 Timoote.
2.
Kon book, ɗo fa haba⁠ˈ mi koy soo na ra, ɓeye mala lahuu yen di yee nonuu yen Yéesú-Kiristaa na ra, hen dooluu. 
Iña keloh fu maa yëeddë⁠ˈ wë fíi i ow caak ra, lah yëeddé wë ɓëewí mitu lekoh nda wa fi ƴaa ɓal, wa mín wëe yëedíɗ i ow kay. 
Ɓeye wodu coono fa ti soldaar kah-kah Yéesú-Kiristaa na nen. 
Soldaar nék, faha⁠ˈ biti keeñ kélfíi sos ɗii na raa, ay moytoh yii taway soldaar ɓéeɓ. 
Te ɓal, ɓëyí fi hom saadanta⁠ˈ, ɗi ñeyay unna poku ɓëewë rë rek, ii waafu. 
Ti ɗaaha nen ɓal, línëhí mokke légéyí meeyi daa waɗti ɗéɓëe ɗëɓírëh iña lecu meeya ra. 
Lah níɓé sun fi iña won mi ro ƴaa ra. Yíkëe sah ay waa ɓek ɓéeɓ afu. 
Nérsée Yéesú-Kiristaa, ɗi fa këllú ɓúudé te coosaana⁠ˈ tali Dawit ti di wonuu ri filiɓ Uni Neba waare mi ra nen. 
Uni Nebi baa daa tah mi deƴ coono níi mi téƴúté kasu ti banndi nen, ndaa Un Koope ow téƴëy rí. 
Yii baa daa tah mi múñ coono yi ƴaa ɓéeɓ ndah ɓëewë Koo tanis wa ra. Hen ɗaa raa, wa non ɓëewë Yéesú-Kiristaa múcël wë, on wa ndami na ɗúméh rë. 
Woni wëerté abeh : Yen húlúté a Kiristaa raa, yen ay pes a ɗi. 
Yen múñ coono ti ɗi nen, yen ay took nguur ka a ɗi. Yen taasoh biti yen yúhú rí, ɗi ɓal ay taasoh biti ɗi yúh yen. 
Wuti yen paguy iña won ɗi yen ɗa raa sah, yii won ɗi ɓéeɓ ɗi paŋ ri, ndah ɗi na lofiseeh. 
Lah dékée nérsí ɓëewë iñƴaa ɓéeɓ, fu cagoh fu túuƴ wë fíi Koope biti wa moytoh capa⁠ˈ sun i won, ndah baa ii wa ɓaat dara gét nëe yahi ɓëewë në síkírúu rë. 
Page ɓéeɓ níi fu caŋ fíi Koope raa, ɗi laas ɗo. Yëeddée Unni kaah yi Koope níi ñee waal. Hen ɗaa raa, fii sopoh légéyú. 
Lah moytee wonna lahay njiriñ te won yii leŋke ëldúnë kep ra. Ɓëewë na ɓeku wonni ƴaa kut affi wa ra, ɓaatuu kaañ Koope ɓaatoo faraah. 
Wonni wa man puuli ngal ngalo nen, ɓaata⁠ˈ ɓaatoo rek saye. Himene a Filet nonu ɓëewí ƴaaha, 
wa wuluute kaaf ka, na wonu biti Koope këlíɗté yen ɓúudé níi wocce. Yii baa tahte lahte ɓëewí ngémí wë saatate. 
Ndaa nék, taɓahi Koope daa yíp ɗí híinë⁠ˈ híinëe gíŋ te unni ƴee daa na bíníyú sun fi tígë yípëh taɓaha ra : « ⁠ ⁠Yíkëe yúh ɓëewë nonu ɗii na ra⁠ ⁠» a « ⁠ ⁠Ɓëyí won biti ɗi non Yíkëe në, wulaa pagaɗ ɓos.⁠ ⁠» 
Filiɓ faam fi wunte nék, iñi pagaa ya filiɓ ɓéeɓ úrís neh mbée hélíis : Lahte na ƴi hente barngal mbée yugusuu a dépëh. Ƴaa aana hom ɗúhrúu bis feet, ƴaa aana faraah ɗúh. 
Ɓëyí fí ɓukut afi yii na sobeyil raa nék, ay lah njiriñ, ɗi homiɗ Yíkíi kep, ɗi man a iñi pagaa ya hom ɗúhrúu bis feet ɗa. Yii hente yin wun ɓéeɓ, ɗi fi ɓëyí baa sohluute na. 
Lah moytee yii hente pagaɗ kúkëy, fu yuliɗ : yii hente júɓ, fu ham ngémë, fu faha⁠ˈ ow, fu lah jaamma, ɗoni ɓëewë na ɗagu Yíkëe a keeñi lante ra ñéerë⁠ˈ në. 
Ngana síkírëh wonaɗ ñak-af, ƴi lahay af a lúk ndah fu yúhté biti wa kúrë⁠ˈ íñë⁠ˈ, 
te ɓëyí hen súrgíi Koo-Yíkëe, íñë⁠ˈ waray ri. Ɗi waɗti hena ɓëyí faha⁠ˈ⁠te ow, ɓëyí mínté yëeddë⁠ˈ te mín múñ coono ɓéeɓ. 
Ɗi waɗti hena ɓëyí mín nofanta⁠ˈ a ɓëewë ñéerúuy a iña na yëeddë⁠ˈ rí rë, nda heeƴce Koope paŋ níi wa lof pesaɗ ndín, wa yúh kaaf ka. 
Hen ɗaa raa, affi wa ay kúnsëh, wa múc ya⁠ˈ Seytaane fa ham wa fíirí, wa na ñeyu yii faha⁠ˈ ri ɓéeɓ rë. 
