1 Saŋ.
4.
Ɗon fa faha⁠ˈ mi níi faha⁠ˈ ra, ngënë gëewí gém ɓëyí won ɗon biti Ruuh-Peseŋ ee ɗii na. Lah síkíríi rí a nuf, ɗon ay yúh nda Ruuhi Koope ee ɗii na mbée íníh ɗii na, ndah yonente paɗɗah caak tasaaruute feey fa. 
Yii bee daa na teeɓa⁠ˈ ɓëyí Ruuhi Koope ee ɗii na : ɗi won biti Yéesú-Kiristaa acce hente ow raa, ɗeef Ruuhi Koope aa ɓëyí baa na. 
Ndaa ɓëyí fí kaa⁠ˈ yii baa Yéesú në, Ruuhi Koope íníh ɓëyí baa na, bi kaa⁠ˈ⁠ohi Kiristaa daa ɗii na. Ɗon húmú keluute biti kaa⁠ˈ⁠ohee ke Kiristaa baa ac ayo neh a ? Tígë homuu yen bee ra kep, ɗi ee ëldúnë nék. 
Ndaa ɗon fi koyyi so⁠ˈ, ɗon nonu ɓëewí Koope te ɗon ɓagute yonente yi paɗɗah ya, ndah Ruuha hom ɗon na ra luk bee hom wa fi ƴaa nonu ɓëy feey fi bee ra doole. 
Wa fi yonente yi paɗɗah ya, wa ɓëy feey fi beh. Yii baa tahte gonli wa ɓéeɓ yulla⁠ˈ yii neɓa⁠ˈ ɓëy ëldúnë te ɓëewë nonu ëldúnë rë daa na síkírúu wë. 
Yen nék, yen nonu ɓëewí Koope. Ɓëyí fí yúh Koope ay yen síkírëh ; ɓëyí noneh ɓëewí Koope ii yen síkírëh. Yii baa daa nay teeɓee Ruuhi Koope fa na yeñ ow kaah ra a Seytaane fa na múuƴíɗ ow ra. 
Ɗon fa faha⁠ˈ mi níi faha⁠ˈ ra, yen fahantuun hanndal ki yen, ndah faha⁠ˈ kola⁠ˈ Koope na. Ɓëyí fí faha⁠ˈ moroomi, ɗeef ɗi koy Koope te ri yúh Koope. 
Ɓëyí fí fahaay moroomi nék, ɗeef yéeh Koope ndah faha⁠ˈ ow teem Koope na. 
Koope teeɓa⁠ˈ biti ri faha⁠ˈ⁠te yen ɗeh : ɗi cépíɗté Koy ka laha⁠ˈ ri yínë kut ɗa feey fa, nda yen ñeya⁠ˈ ɗii na, yen lah pesa na ɗúméh rë. 
Faha⁠ˈ gétëy beh : yen neh daa fahuu Koope faha⁠ˈ⁠a gén ɗë. Ɗi fi baa kay daa faha⁠ˈ yen faha⁠ˈ⁠a gén ɗë, wola⁠ˈ⁠te yen Koohi hawute sarah nda yen baalu bakaaɗɗi yen. 
Ɗon fa faha⁠ˈ mi níi faha⁠ˈ ra, Koope daa faha⁠ˈ yen ɗaaha raa, yen warutee fahanta⁠ˈ hanndal ki yen ɓal. 
Ow ëllëy Koope⁠ ⁠! Ndaa yen fahanta⁠ˈ hanndal ki yen ɗaa, daa ri biti Koope pokohte yen na, te faha⁠ˈ⁠a faha⁠ˈ ri yen ɗa feeñce yen na níi mitte sëk. 
Yii bee daa teeɓ yen biti yen pokuute ɗii na ɗi pokohte yen na : ona on ɗi yen Ruuha ra daa teeɓa⁠ˈ baaha. 
Te fun olute, fun seedeyute biti Boffa wolte Koy ka sëmlë⁠ˈ⁠í ɓëy ëldúnë. 
Ɓëyí fí won biti Yéesú Koy Koope, ɗeef Koope pokohte ɗii na, te ɗi pokohte Koope na. 
Yen nék, yen yúhúté te yen gémúté biti Koope faha⁠ˈ⁠te yen. Ahaŋkay, faha⁠ˈ ow teem Koope na⁠ ⁠! Ɓëyí fí faha⁠ˈ⁠te ow pokoh na, ɗeef ɓëyí baa pokohte Koope na te Koope pokohte ɗii na. 
Faha⁠ˈ⁠i yen ow mit sëk rëe, yiin bis-këem, yen ay wëelíyëh affi yen, ndah ɗeef ɗee pesuu yen feey fi bee ra a ɗee pesa⁠ˈ Yéesú-Kiristaa ra daa madu. 
Faha⁠ˈ na ñéeréeh a neeh ; faha⁠ˈ mit sëk rëe, bota⁠ˈ neeh botoo. Ɓëyí fí neeh, ɗeef séentëh daan, te faha⁠ˈ⁠a faha⁠ˈ yen Koope ra feeñay ɗii na níi mitte sëk. 
Yen nék, Koope daa ɗéɓ yen faha⁠ˈ daa tah yen faha⁠ˈ ɓani ɓëewë ɓéeɓ. 
Ɓëyí fí kaa⁠ˈ koy-yaafee ke ri filiɓ ngémë anti won biti faha⁠ˈ⁠te Koope ɗeef ɓëyí baa fel felo, ndah ɓëyí fahaay koy-yaafee ke ri tík ɗí íl rë, mínéh faha⁠ˈ Koope fa ɗi tíkëy rí íl rë. 
Túuƴë⁠ˈ⁠ë heliɗ yen Kiristaa ra daa ri beh : Ɓëyí fí faha⁠ˈ Koope waɗtee faha⁠ˈ koy-yaafi ɓal. 
