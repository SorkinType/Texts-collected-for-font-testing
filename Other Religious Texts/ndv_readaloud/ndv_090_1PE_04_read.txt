1 Peer.
4.
Koy-yaayyi ƴeh, hém faan Kiristaa daa ñee coono raa, tëhí ñee coono ti Kiristaa nen ; ndah ɓëyí faana híssí ñee coono, woca⁠ˈ⁠te a bakaaɗ. 
Kon tígë homuu ɗon bee ra kep, yee talluu ron peson ɗa waɗti hena yee faha⁠ˈ Koope ra ndaa fah pes-neɓ neh. 
Pesee ke ron filoon ɓéeɓ, na húmú dékúu ɗon paŋ yii neɓa⁠ˈ ɓëewë nëníh ɓëewí Koope ra doyte ɗon na leegi : ɗon húmú pesuu pagaɗ ɓos a fah pes-neɓ, mani, mbumbaay níi ɗon ɗúmëlúté mbumbaay. Ɗon na yúulúu ala ɓal, pagadi sëpírë⁠ˈ⁠í bah. 
Woteh fee Koo bee nék, ɓëewë nëníh ɓëewí Koope ra éemúté di yee wocuu ron a wa di pesadi ɓosi misigi baa ra, wa na solu ron. 
Ndaa wani Koope fa caŋ aattiya⁠ˈ⁠i ɓëewë na pesu a ƴee húlú rë ay naa teeya⁠ˈ. 
Yii baa daa tah Uni Neba waariyu sah ɓëewë húlú rë. Wa aattiyuu iña pagu wa bee na húmú pesuu wa feey ra naam ti ɓëewë ɓéeɓ nen, ndaa af Ruuha tahte wa pesuu ti di na pesa⁠ˈ Koope nen. 
Ëldúnë ɗúmpé níi wocce. Kon téeyí ɗon yeel, nda ɗon mín ɗaŋ Koope. 
Yee lukki lah solo ra ɓéeɓ nék, daa ri biti ɗon fahanta⁠ˈ hanndal kon di keeññon, ndah faha⁠ˈ ow daa na múur bakaaɗ caak. 
Kúnsírëntíi íllí faammon, ɓanti ñéerë⁠ˈ a capitoh. 
Ow fi ow ɗon na ɓéeɓ, habraa moroomi di yee on ɗon Koope ra. Hen ɗaaha raa, ɗeef iñi bokuuy ya on ɗon Koope ra ɓéeɓ, ɗon kúrúté wë kúrí wunte. 
Ɓëyí fí yúhté biti ay wone wono, ɓeka woni baa waarii unni Koope ; ɓëyí ay habree ow, pagaa ri a mín-mínë déŋéen ɗí Koope ra. Hen ɗaaha raa, ɓëewë ñeya⁠ˈ Yéesú-Kiristaa na kañ Koope di iña ɓéeɓ, ɗi fa laha⁠ˈ ndam a doole dee níi kiri fi kiri ra⁠ ⁠! Ɗémíin⁠ ⁠! 
Ɗon fa faha⁠ˈ mi níi faha⁠ˈ ra, coono fi misiga homuu ron ra ɓanay tah affon kúnëh níi ɗon won biti yii baa waray ɗon kat. 
Keeññon kay waɗti sosa soso biti ɗon bok a Kiristaa coono. Hen ɗaa raa, yiin nay rii teeɓe ɓëewë ɓéeɓ ndami ra, keeññon sos níi sos. 
Af Kiristaa tah ɗon solu raa, ɗon lahute sos-keeñ ndah Ruuhi Koope, ɗi fi Ruuha lah ndam ra ee ɗon na. 
Coono fon ɓanay ñeya⁠ˈ biti ɗon hawun ow húl, mbée biti ɗon lohun loho, ɗon pagun yin ɓos, mbée ɗon haalun yii waal fon íníh në. 
Ndaa hena henu ron kerceen ra daa taha ɗon hom coono raa, ngënë sëpíi në ; ɗon warun naa kañ Koope kaño di yee nonuu ron Kiristaa na ra. 
Wahtaa nay dale aattiya⁠ˈ⁠a ra lahte, te ay ɗéɓúu yen fi ɓëy Faam Koope na. Daluun yen na raa nék, lah ɓëewë yéŋké biti gémúy Uni Nebi Koope raa, ay made ɗíh waa na ? 
Ndah bíníyúté Téerëe bitih : « ⁠ ⁠Hém mújí ɓëe⁠ˈ júɓ ɗë daa misik raa, lah bakaaroha na, ɗi fa kaañ Koope ra raa, ay made ɗíh ?⁠ ⁠» 
Kon, ɓëewë Koope daa faha⁠ˈ biti wa ñee coono ra, pagun wun rek saye, wa tík pesi wa ya⁠ˈ Koope fa daa sak wa ra, ɗi fa yii won ɗi ɓéeɓ ɗi paŋ ri ra. 
