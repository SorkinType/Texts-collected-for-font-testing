Feeñiyoh.
3.
Ɓëe⁠ˈ wonil so⁠ˈ tih : « ⁠ ⁠Bíníyé malaakii jaŋii Sardes fu won ɓëewë tih : so⁠ˈ mi ɓëe⁠ˈ kúɗ Ruuh yi paana yi Koope a hulli paana ya ra, mi won tee : mi otte yee pagu ron ra : ɓëewë habuu biti ɗon homu pes ɗeef ɗon húlúté. 
Kon yúuníi ɗon ham yee na waaƴ húl ɗon na ra híin, toñeh ɗon ñak ɗi faf, ndée mi otte biti iñi wunna pagu ron ra tasa⁠ˈ⁠te fíi Koope. 
Nérsíi iña húmú yëeddú ɗon a ɗee húmú keluu ron Unni Koope ra ; hëbí në te ɗon lof pesaɗ. Ɗon yúunúuy, so⁠ˈ may ac bis ɗon ii yéŋ, mi beetti ron ti lohoh nen. 
Di filiɓ ƴaaha ɓéeɓ, i ow ewu filiɓ fon Sardes dee sísíɓílúy búuɓɓí wë. Wa fi ƴah, funi wa ay ñéerë⁠ˈ ɓani búuɓɓí naa⁠ˈ yi wa, ndah wa mitu ri mito. 
« ⁠ ⁠Ɓëewë nay ɓage ra ay ɓekee búuɓ naa⁠ˈ ti ɗaa nen. Mii nís tii yi wa téerëe bíníyú tii yi ɓëewë nay haale pesa na ɗúméh rë, mi won fíi Baaso⁠ˈ a fíi malaaka ya biti wa nonu soo na. 
« ⁠ ⁠Ɓëyí lah nuf, kelaa yee won Ruuh-Peseŋ ɓëy ílí jaŋaa ra.⁠ ⁠» 
Ɓëe⁠ˈ wonil so⁠ˈ tih : « ⁠ ⁠Bíníyé malaakii jaŋii Filadelfi fu won ɓëewë tih : so⁠ˈ mi ɓëyí selaa te daa mi kaaf ka ra, so⁠ˈ fa ham céebíi Dawit buura, mi kúnís ɗëe ow mínéh téƴ, te mi téƴ ɗëe ow mínéh kúnís rë, mi won tee : 
so⁠ˈ mi otte yee pagu ron ra. Mi yúhté biti ɗon lahuy doole níi, ndaa ɗon habute unni so⁠ˈ híin, ɗon kaa⁠ˈ⁠uute súugëhí së⁠ˈ. Síkíríi⁠ ⁠! Mi kúnsíɗté ron íl fíiyën abah, bi fí yúhté biti ow mínéh ríi won. 
Ɓëewë nonu goomal ɓëewí Seytaane ra nék, feloh yi ƴaa damuu biti wa i yëwúɗ, wa ɓëewí Koope te ɗeefa kaah neh ra, may paŋ níi wa ac ƴek fíiyën, wa yúh biti mi faha⁠ˈ⁠te ron. 
Hém ɗon daa habu unni so⁠ˈ híin ti di naha⁠ˈ mi ri nen, wahtaa nay mii cépíré loola ëldúnë ɓéeɓ olsohi ɓëewë feey fa ra, so⁠ˈ ɓal may ron sëmlë⁠ˈ. 
Mi leŋ nimil, hëbí yee habu ron ra híin toñeh ow ay aye ɓeɓ baanii ndamon. 
« ⁠ ⁠Ɓëewë nay ɓage ra, may waa yíp filiɓ Faam fi gaani Koope fi so⁠ˈ ti cíp nen, te wa ii naa koloh ta⁠ˈ. May bíní tii Koope fi so⁠ˈ sun fi wa, mi bíní tii gin Koope fi so⁠ˈ na ɓal, gini baa daa Yerusalem fi hasa kola⁠ˈ sun, Koope fi so⁠ˈ cépíɗ ɗí feey ra. May bíní tii hasi so⁠ˈ sun fi wa ɓal. 
« ⁠ ⁠Ɓëyí lah nuf, kelaa yee won Ruuh-Peseŋ ɓëy ílí jaŋaa ra.⁠ ⁠» 
Ɓëe⁠ˈ wonil so⁠ˈ tih : « ⁠ ⁠Bíníyé malaakii jaŋii Lawodise fu won ɓëewë tih : so⁠ˈ mi ɓëe⁠ˈ në wonuu Ɗémíin ɗë, so⁠ˈ mi seedii kah-kah fa mit wëelíyëh rë, so⁠ˈ fa iña sak Koope ra ɓéeɓ ñeya⁠ˈ soo na ra, mi won tee : 
so⁠ˈ mi otte yee pagu ron ra. Ɗon madu muluɓ nen : ɗon sosuuy ɗon woƴuy. Ɗon sosa⁠ˈ mbée ɗon woƴ koon daa nay géné⁠ ⁠! 
Ndaa ɗon sosuuy ɗon woƴuy, ɗon homu leelaa te yii baa ay tah may ron hok feey⁠ ⁠! 
Ɗon habuu affon biti ɗon lahute yin, iñon ɓéeɓ ee tíl rë, ɗon ñakuy dara ; ɗon anutee yíih ɗee mokuu ron a ɗee súfúñúu ron ra⁠ ⁠! Ɗon i ñëkíɗ, ɗon i búumíɗ te ɗon lahuy yii ɓekun ɗon faannon⁠ ⁠! 
Yee nay mi ron wone ra daa ri biti ndék tee, ɗon ac ɗon lom úrís kah-kah soo na, ɗon caak yin. Ɗon lomaaloh yéré naa⁠ˈ ɓal ɗon ɓekoh, ɗon ɓanilti hen faan holoŋ fíi ɓëewë ɗon sopoh. Ɗon saamaloh kilki ay paƴe íllën, ɗon yeel. 
Mi hom wona⁠ˈ affi ɓëewë faha⁠ˈ mi ra mi tík wë waal. Kon këlíi, ɗon lof pesaɗ. 
Síkíríi, mee caŋke ílí faam fa ra ma na laɓ ílë ; ɓëyí keloh un so⁠ˈ te kúnsíɗ së⁠ˈ, may haal faami, funi bok loon. 
« ⁠ ⁠Ɓëewë nay ɓage ra, may waa yeris wa took hëbís së⁠ˈ ñaani nguur ki so⁠ˈ ti bee ɓaga⁠ˈ mi, mi payte mi tookke a Baaso⁠ˈ ñaani nguur ki ra nen. 
« ⁠ ⁠Ɓëyí lah nuf, kelaa yee won Ruuh-Peseŋ ɓëy ílí jaŋaa ra.⁠ ⁠» 
