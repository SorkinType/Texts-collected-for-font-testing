Fílíp.
3.
Kon koy-yaayyi ƴeh, keeññon sosa nona nonu ron Yíkëe në rë. Mi ñeyaat unna húmú bíní mí ron ra ñogoleh so⁠ˈ, te daa nay géné ɗon na sah. 
Lah mëytíi ɓëewí ɓossa, wa fi ɓuh yi ɓossi ƴah, wa fa lukuu foŋko lecoh, na wonu biti lec bo⁠ˈ faan daa na tah ow múc ɗë⁠ ⁠! 
Yen kay yen daa lecuu lecohi kah-kah fa, yen fa yéŋké biti yen ƴahti jaamiyoh Koope raa, yen ñee⁠ˈ⁠uu ri Ruuhi, te yen damuu Yéesú-Kiristaa ra. Yen tíkúy yaakaari yen pagaɗ ow. 
Añcaŋ, so⁠ˈ mi mín tík yaakaari so⁠ˈ pagaɗɗee ke ow ƴaa koon, ndah iñƴaa ɓéeɓ ow lukay so⁠ˈ naa ñee : 
So⁠ˈ mi lecu bee nimila⁠ˈ bisa límú mí rë, mi koy ki Israyel tígí-tígí, mi non tali Beŋsame, mi ébrë koceec. Mi húmú ñeya⁠ˈ yee won kootiiyëwúɗɗë rë toŋ ti di na paga⁠ˈ ri fariseŋ ɓéeɓ nen, 
te mi húmú lukusiɗ lukusiro níi mi tassi mokla⁠ˈ ɓëy ílí jaŋaa mokloo. Ɗee na pesuu pesi júɓë naha⁠ˈ Kootaa ra, ow mínéh so⁠ˈ naa won dara. 
Iñƴaa húmú haba⁠ˈ mi biti ɓaat so⁠ˈ ɓaato ra nék, leegi Kiristaa tahte mi haba⁠ˈ wa iñi ëyíl së⁠ˈ ëylë. 
Te iña ɓéeɓ, mi haba⁠ˈ wa paɗɗah biti mi cëldë⁠ˈ wë a yee dara mínéh rí daɓ bee ra, daa ri : yúh Yéesú-Kiristaa Yíkíi së⁠ˈ, ɗi fa tah mi yeris yii na kom so⁠ˈ yin merees ra ɓéeɓ. Mi haba⁠ˈ ƴaa ɓéeɓ púukëré, nda mi lah Kiristaa, 
mi non ɗii na leŋ. Kon ñeya na húmú ñee mi Kootaa ra neh daa tah mi júɓ. Gémë gém mí Kiristaa na ra kay daa tah mi júɓ, te júbí baa kola⁠ˈ Koope na te tíkëh ngém. 
Yee hom af so⁠ˈ ra ɓéeɓ, ɗi yúhí Yéesú-Kiristaa a doolaa këlíɗ ɗí ɓúudé rë, mi ñee misikka ñee ri ra níi mí húl ti ɗi nen, 
ñéerë⁠ˈ a yaakaari biti mi koloh ɓúudé so⁠ˈ ɓal. 
Yee hom af so⁠ˈ baa ra, mi wonay biti mi liilte ri mbée mi lahte tígë na saañ mi ra, ndaa mi ee múkë filoon yii baa ra ndah Yéesú-Kiristaa saampe so⁠ˈ níi otte so⁠ˈ. 
Koy-yaayyi ƴeh, mi ɓekay af so⁠ˈ biti mi liilte yee faha⁠ˈ mi ra níi wocce dé⁠ˈ, mi won wono tee : ƴee tíl mí filoon ɗa mi halte wa ; mi ɓéɓírëetté te mi tassi yuliɗ daɓaadi yee fíi. 
Ɗaaha, mi tassi yuliɗ fíi ciɗ nda mi liil yee na seh so⁠ˈ sun ɗa. Koope ñeya⁠ˈ Yéesú-Kiristaa na dëekké së⁠ˈ, nda mi liil yii baaha. 
Koy-yaayyi yi ƴeh, yen fa maanu ngémë rë, yen tík iñƴaa affi yen. Lah na bi ɗon oluuy ri ɗaaha raa, Koope ay ron rii poysiiɗ níi lan affon. 
Di mín ɗíi man ɓéeɓ, yen ham waala habu yen níi a ɗee ra, yen saañ fíi. 
Koy-yaayyi ƴeh, mëdíi a so⁠ˈ ɗon yeel ɓëewë në ñeyu kotti fun, homuu fun filiɓ fon ɗa. 
Mi húmú dékë⁠ˈ woni ron ri te mee ron rii wonaat ɗa ee a keeñi líiffé bitih : caakke ɓëewí fí yúhté biti wa kaa⁠ˈ⁠oh yi Kiristaa te wa pesuu ri ɗaaha, ndah húlë húl rí kurwaha ra safay wa. 
Wa ay míllée saŋku. Wa gémú loo yi wa te tígë warun waa sopoh koon ɗa, wa gaan-gaanluu tígí daaha te pesi wa ɓéeɓ wa téyírúté rí iñi ëldúnë. 
Yen nék, yen ɓëewí sun-Koo, sun-Koo fa na sehuu yen cébí Sëmlëhí yen Yéesú-Kiristaa Yíkëe rë. 
Bín fë rëe, ɗi ay ɓeɓ faannee ke yen bo⁠ˈ kut ƴee ra, yídís wë níi mada⁠ˈ faanee ke ri líif a ndam ra. Ɗi ay rii pagee a doolaa tah ɗi paa⁠ˈ iña ɓéeɓ sun ɗa. 
