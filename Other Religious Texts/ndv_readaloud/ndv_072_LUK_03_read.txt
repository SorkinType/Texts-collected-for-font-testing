Lúkkë.
3.
Kíilí sabboo a iip fa homa⁠ˈ buura hínú Tibeer nguur ka ra, ɗeef Poos Pilaat daa húmú gëernëerí Yúdée, Erot kúɗté Galile, Fílíp ɓahii kúɗté Ítúré a Tarakonit, Lisañas kúɗté Abilen ; 
Haan a Kayif daa húmú seeƴoh yi gaanna. Kíilí baaha, Saŋ fi Sakari hom luufa, liilte Una kola⁠ˈ Koope na ra, bee nay rii waareye ra. 
Ɗaaha, ɗi wërté deyi Yurdeŋ ɓéeɓ, na won ɓëewë biti wa warutee lof pesaɗ, wa bëtsú, Koope baal wa bakaaɗɗi wa 
ti ɗee húmú bíníyúu rí téeríi yonente Isayii ra bitih : « ⁠ ⁠Lahte un ɓëyí ɗofohte luufa na won tih : “Ɗëɗɗí Yíkëe waal, ɗon yugusiɗ ɗi waalla nay rii ñeye ra níi júɓ. 
Húlúɓɓë ɓéeɓ púuɓún, daŋŋa a dúŋŋë ɓéeɓ ɗeelu ; waalla lúgúƴëh rë yugusuu, waalla lah ngas ra leeñu. 
Hen ɗaaha raa, ɓëewë ɓéeɓ ay ot biti Koope ay sëmlë⁠ˈ.”⁠ ⁠» 
Ow caak ayute bëtsëh Saŋ na, ɗi won wa tih : « ⁠ ⁠Tisoh yi hiliññi ƴeh⁠ ⁠! Daa won ɗon biti ɗon mínú hegoh daanee ke Koope na ac ra ? 
Hena biti kaah ɗon lofute pesaɗ raa, lah téeɓíi rí pagaɗɗon. Ngënë hëbí affon biti ɗon séttí Abraham rek doyte. Mee ron won ra ee biti Koope mín yídís la⁠ˈ yi ƴeh wa hen séttí Abraham⁠ ⁠! 
Wëettíyíi affon⁠ ⁠! Yíinë caŋke leca⁠ˈ⁠i kilikka tal-tal ka ; kilki límëy koy ki lahte njiriñ ɓéeɓ ay lecu, betu kíi.⁠ ⁠» 
Ɓëy mboolo ma na meelu Saŋ wonu ri tih : « ⁠ ⁠Koope faha⁠ˈ biti fun pagun yih ?⁠ ⁠» 
Ɗi tahte won wa tih : « ⁠ ⁠Ɓëyí lah búuɓ ana, ona ɓëyí lahay búubí yínëe ; te ɓëyí lah yii ñama ri, wora⁠ˈ a ɓëyí lahay ñam.⁠ ⁠» 
I yeekoh túm ayute bëtsëh ɓal, meelute ri wonu tih : « ⁠ ⁠A fun nék ɓahaa, fun waɗti pagun yih ?⁠ ⁠» 
Ɗi tahte won wa tih : « ⁠ ⁠Ngënë méelíi yii luk ƴee nahu ron meela⁠ˈ túm rë.⁠ ⁠» 
I soldaar ayute ɓal, meelute Saŋ wonu ri tih : « ⁠ ⁠A fun⁠ ⁠! Fun waɗti henun ɗíh ?⁠ ⁠» Ɗi won wa tih : « ⁠ ⁠Ngënë nëefí hélíis ow, te ngënë félí ow ron ɓeɓ hélsí. Lah téyí iña na yínlú ron ra.⁠ ⁠» 
Ɓëewë lahute yaakaar níi wa ɓéeɓ na wonu nuffi wa nda Saŋ daa Buura Koo fal ri ra neh. 
Saŋ won wa ɓéeɓ tih : « ⁠ ⁠So⁠ˈ mi beh, mi bëtsë⁠ˈ ron a muluɓ, ndaa lahte ɓëyí ee ac ra, ɗi luk soo gaan fap, mi haaƴayti liil kotti. Ɗi ay ron bëtsée a Ruuh-Peseŋ a kíi. 
Ɗi hampe ifi ya⁠ˈ⁠i : ɗi ay faaɗ too ka, soɗ peba misahi, tam fikiɗ fa filiɓ kíi kí ƴíméeh.⁠ ⁠» 
Saŋ ñeya⁠ˈ yëeddë⁠ˈ yí ƴaaha a i won kay caak waareye ɓëewë Uni Neba. 
Ɗi wonte af gëernëer Erot ɓal, naafa naaf ri Erojat ɓeleɓ ɓahii ra a iñi ɓossi caakki kayya paŋ ri ra. 
Erot pagilte bi luk ƴaa ɓos, ɗi ɓekrohte Saŋ kasu. 
Saŋ húmú bëtíssé ɓëewë húmú daaha ra ɓéeɓ, ɗi bëtsëelëhté Yéesú në ɓal. Na húmú ɗaŋ Yéesú bee na bëtsú rí rë, sun-Koo kúnsëhté, 
Ruuh-Peseŋ céppé sun fi man bëdú nen, antee lah uni ɗúhë⁠ˈ⁠té sun won tih : « ⁠ ⁠Daa fu Koy so⁠ˈ⁠ ⁠! Mi faha⁠ˈ⁠te ro níi faha⁠ˈ⁠ ⁠! Keeñ so⁠ˈ sosse ɗoo na níi sos⁠ ⁠!⁠ ⁠» 
Na dal Yéesú légéyí rë, ɗeef ri waɗti lahaa kíil sabay éeyë (30). Ɓëewë húmú habuu biti ɗi koy Suseef fi Héelí. 
Héelí koy Matat fi Léwí ; Léwí koy Melki fi Yanay ; Yanay koy Suseef 
fi Matacaas ; Matacaas koy Amos fi Nahum ; Nahum koy Esli fi Nagaay ; 
Nagaay koy Maat fi Matacaas ; Matacaas koy Séméyín fi Yoseh ; Yoseh koy Yoda 
fi Yowanan ; Yowanan koy Resaa fi Sorobabel ; Sorobabel koy Salasiyel fi Nérí ; 
Nérí koy Melki fi Adi ; Adi koy Kosam fi Elmadam ; Elmadam koy Er 
fi Yéesú ; Yéesú koy Eliyeseer fi Yorim ; Yorim koy Matat fi Léwí ; 
Léwí koy Simewoŋ fi Yudaa ; Yudaa koy Suseef fi Yonam ; Yonam koy Eliyakim 
fi Meleyaa ; Meleyaa koy Menna fi Matataa ; Matataa koy Natan fi Dawit ; 
Dawit koy Yéssée fi Obet ; Obet koy Búus fi Sala ; Sala koy Nahson 
fi Aminadap ; Aminadap koy Atmin fi Arni ; Arni koy Hesron fi Peres ; Peres koy Yudaa 
fi Yakop ; Yakop koy Isaak fi Abraham ; Abraham koy Terah fi Nahoor ; 
Nahoor koy Sérúk fi Réwú ; Réwú koy Pelek fi Ebeer ; Ebeer koy Selaa 
fi Kenan ; Kenan koy Arpaksat fi Sem ; Sem koy Nowe fi Lemek ; 
Lemek koy Matusalem fi Henok ; Henok koy Yeret fi Mahaleyel ; Mahaleyel koy Kenan 
fi Enos ; Enos koy Set fi Aadama ; Aadama koy Koope. 
