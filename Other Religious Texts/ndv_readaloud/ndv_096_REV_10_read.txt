Feeñiyoh.
10.
Mi henil ɗeh, mi otte malaakii mitte kola⁠ˈ⁠te sun na cép, lambohte nér, kuɗ ki Koope hompe afa ; kanama man na⁠ˈ nen, kotta man cíp kíi nen. 
Ɗi hampe téeré ƴutuuɗ, bi kúnsúté ya⁠ˈ⁠i, tíkké kodi ñamaa fi sun fi kísí fë, kodi sugu fa hompe sun fi feey fa. 
Ɗi ɓéyíɗté uni sun na ɗaañnjoh ti gaynde fi na foŋ nen. Una na lús, pilliŋŋi paana ya na tiil. 
So⁠ˈ mi saañ bíníi yee won pilliŋŋa ra koon, mi kelohte un kola⁠ˈ⁠te sun won so⁠ˈ tih : « ⁠ ⁠Yee won pilliŋŋi paana ya ra ɓanay ɗúh ɓúkú, te ngana bíní⁠ ⁠!⁠ ⁠» 
Tígí daaha, malaakaa ot mi caŋke sun fi kísí fë a sun fi feey fa ra, ɓéyíɗté ya⁠ˈ⁠i ñamaa fi sun, 
na añoh di tii Koope fa na pes faraah, sak sun, sakke feey, sakke kísí fë a iña hom filiɓ fi wa ɓéeɓ rë, won tih : « ⁠ ⁠Leegi seha doyte⁠ ⁠! 
Malaakii paana fa fiise kúlúɓ kë rek, Koope page yee nufi, ti di húmú wona⁠ˈ ri súrgë yí, yonente ya ra nen.⁠ ⁠» 
Filoon fi baaha, una na húmú keloh mi ɗúhë⁠ˈ sun ra wonil so⁠ˈ tih : « ⁠ ⁠Paye fu ɓeɓ téerëe kúnsú hom ya⁠ˈ malaakaa caŋ sun fi kísí fë a feey fa ra.⁠ ⁠» 
Mi leɓohte malaakaa mi meelte ri téerëe, ɗi won so⁠ˈ tih : « ⁠ ⁠Ɓeye fu ñam, ay made kúum nen neɓ ɓúkú ndaa lah lowu raa ay haay dé⁠ˈ⁠ ⁠!⁠ ⁠» 
Mi tahte téerëe ya⁠ˈ malaakaa, mi ñampe ri. Ɗi man kúum nen neɓ ɓúk së⁠ˈ, ndaa hona⁠ˈ mi ri ra, loo so⁠ˈ ɓéeɓ na haaya⁠ˈ. 
Tígí daaha, mi wonu tih : « ⁠ ⁠Fu waɗtee waareyaat di tii Koope yii leŋke heet caak, gin caak, wonaɗ caak a buur caak.⁠ ⁠» 
