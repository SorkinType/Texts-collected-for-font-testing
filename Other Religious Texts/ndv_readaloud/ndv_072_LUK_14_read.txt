Lúkkë.
14.
Bisa na hílsúu yëwúɗɗë rë ín, Yéesú dëekúté ñam faam ow di kélfë yí fariseŋŋa. Ɓëewë húmú në rë yípúté íllí wë sun fi na olsuu ri. 
Ɓëyí laha⁠ˈ jér hufil húmú në. 
Yéesú won yëeddëh yí kootii Mëyíis a fariseŋŋa tih : « ⁠ ⁠Kootii yen ona⁠ˈ⁠te ow paƴ jéríɗ bisa na hílsúu rë ëe onaay ?⁠ ⁠» 
Ndaa wa kaa⁠ˈ⁠uute lofi. Tígí daaha, ɗi tíkké jérdë ya⁠ˈ paƴce ri, wonte ri saañ faam. 
Ɗi antee won ɓëewë tih : « ⁠ ⁠Ow di ɗon na lah koy mbée fanfi keen filiɓ yéem koon, wuti hena bisa na hílsúu rëe, ɗi ii rii yíppí nís ë ?⁠ ⁠» 
Wa lahuy yii wonun wa di yee meel ri wa baa ra. 
Yéesú otte biti haneella tansuu tíkkë këllëh rë, ɗi na líkín wë won wa tih : 
« ⁠ ⁠Ow gap ro ndaje raa, ngana pay fu tooke tíkkë këllëh rë. Mín lah ɓëyí luk roo gaan dëekúté, 
yíkíi ndaje ma anti ac won ro tih : “Kolee fu on ɓëyí bee took.” Fay sopoh tígí daaha fu koloh, fu saañ tooke níi tíkkë míllë⁠ˈ rë. 
Ngana hen ɗah⁠ ⁠! Fu gapu ndaje raa, lah tooke tíkkë míllë⁠ˈ rë ; ɗaaha, yíkíi ndaje ma ac raa mín rëe won tih : “Leɓee dee kooja, fu took tíkkë këllëh rë.” Hen ɗaaha raa, ɓëewë ɗoni wa tooku ra ɓéeɓ ay roo haba⁠ˈ ow gaan. 
Yúhí biti ɓëyí ɓéyíɗ afi ɓéeɓ ay cépírú, te ɓëyí cépíɗ afi ɓéeɓ ay ɓéyrú.⁠ ⁠» 
Yéesú antee won yíkíi ndaje ma tih : « ⁠ ⁠Fu ƴahti gapa⁠ˈ ndaje raa, ngana gap kooƴƴu, mbée koy-yaayyu, mbée mboko yu, mbée yíkëe yí alalla ɗoni wa dékú rë ; ndée wa fi ƴaaha mínú rëe dëek ñam ɓal, te bín fë rëe, ɗeef wa yínlú rë yee pagiɗ fu wa ra. 
Fu ƴahti gapa⁠ˈ ndaje raa, lah dëeké manti ñëkíɗɗë nen, ɓëewë cérrí wë mitay ra, lëfëñíɗɗë mbée búumíɗɗë. 
Fu paŋ yii baa raa, keeñu ay naa sos ; wa míníh rëe yíníl, Koope nay roo yínlé yiin nay rii këllé ɓëewë júɓú rë ɓúudé.⁠ ⁠» 
Ow di haneella kela⁠ˈ ri unni ƴaa ra, won Yéesú tih : « ⁠ ⁠Ɓëe⁠ˈ nay maasee ñam Nguur ki Koope ra, keeña ay sos.⁠ ⁠» 
Yéesú ñeya⁠ˈ⁠te ri léehí beh won ɗi tih : « ⁠ ⁠Lahte ɓëyí cëgíɗté ndaje, gappe ow caak ñama. 
Tígë në waaƴa⁠ˈ ñama woc ra, ɗi wolte súrgíi woni ɓëewë gapu ra biti ñama nonte. 
Ndaa ɓëyí rí pay ɗii na ɓéeɓ, ɓëe⁠ˈ won ɗi biti ɗi ii mín ac. Ɓëe⁠ˈ ɗéɓ ɗë won ɗi tih : “Lah wone ri baal so⁠ˈ⁠ ⁠! Mi liiltee lom meey te mi waɗtee pay kénsëhí.” 
Ow kay won ɗi tih : “Lah wone ri baal so⁠ˈ⁠ ⁠! Mi lom fana lo⁠ˈ sabboo te mi saañ étɗí wë lín ɗee koon.” 
Ow kay wonil tih : “Lah wone ri manti ɗúhë⁠ˈ kooɗ daa tah mii mín ac.” 
« ⁠ ⁠Súrgëe nimilte kélfëe në, léhínté rí iña wonu ri ra. Keeñ kélfëe haayte, ɗi won súrgëe tih : “Yípée pay këemmë a waalla gina, fu kúɗ ñëkíɗɗë deh, ɓëewë cérrí wë mitay ra, búumíɗɗë a lëfëñíɗɗë.” 
« ⁠ ⁠Hompe níi súrgëe acce, won tih : “Ɓahaa, mi paŋke yee nah fu so⁠ˈ ra ndaa tíkkë líssí tas.” 
Kélfëe won súrgíi tígí daaha tih : “Tawee waalla luufa, fu cagoh ɓëewë ɗoni wa nay tee⁠ˈ⁠ee ra, wa ac haal nda faam so⁠ˈ líif. 
Mee ron won ra ee : ya⁠ˈ ow yínë sah di ɓëewë ɗéɓúu gapu ra ii haal looni so⁠ˈ.”⁠ ⁠» 
Lahte bis, Yéesú na saañ, ow caak ñéerúuté a ri. Ɗi yíssëhté waa na, won wa tih : 
« ⁠ ⁠Ɓëyí ac soo na te ri lukki pokoh boffi na, yaafi, ɓeleɓi, koyyi, koy-yaayyi, mbée ɗi fi afi na raa sah, ɗi mínéh hen taalibeyi so⁠ˈ. 
Ɓëyí enaay kurwahi ñee tal so⁠ˈ, mínéh hen taalibeyi so⁠ˈ. 
« ⁠ ⁠Ow faha⁠ˈ taɓah taahi utte raa, ɗi ii took paaƴ olsoh iña waɗ naa haal ra, ɗi yúh nda ɗi ay lah hélsí ay mín lúsíɗ taaha a ? 
Henay bah, ɗi dal taɓah anti mínéh lúsíɗ rëe, ɓëewë nay ole yii baaha ra ɓéeɓ ay rii ñaawal 
wone tih : “Ëlí ɓëyée dal taɓah bee te mínéh lúsíɗ rë⁠ ⁠!” 
« ⁠ ⁠Te buur koloh haa⁠ˈ a buur kay raa, ɗi waray took paaƴ olsoh nda ɓëewí júnní sabboo (10.000) ya laha⁠ˈ ri ra, ɗi ay naa mín haa⁠ˈ a buura na yejoh ɗii na a ɓëewí lecsuu ƴii ana ra a ? 
Hena biti ɗi mínéh rí rëe, ɗi ay wol i ow buuri yínëe në balaa ri koloh, wa ɗaŋ ri nda wa mín júɓë⁠ˈ. 
Ti ɗaaha nen, ow yínë di ɗon na mínéh hen taalibeyi so⁠ˈ, hém ri takaay a iña laha⁠ˈ ri ra ɓéeɓ. 
« ⁠ ⁠Ɗon yúhúté biti miraa yin wun, ndaa wa lahlilay cafka raa, wa ay nimiliruu cafkii wa ɗíh ? 
Ɗi lahay njiriñ tígí daaha, ɗi wuneh sah tohaa ; ɗi ay yúfú sénín. Ɓëyí lah nuf kelaa, kelaan na⁠ ⁠!⁠ ⁠» 
