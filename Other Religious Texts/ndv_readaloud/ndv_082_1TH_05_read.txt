1 Tesalonik.
5.
Koy-yaayyi ƴeh, di yii leŋke wahtaa a jamanaa nay nimile Yíkëe rë nék, miteh fun won ɗon yin na, 
ndah ɗon yúhrúté affon biti yiin nay nimile Yíkëe rë ay beettiya⁠ˈ ti lohoh elek nen. 
Tígë nay habee ɓëewë biti homuute jaamma, lahuy dara yii sídúun wë rë, gina ay yípée bëp affi wa daaha, ti di na yíppí haba⁠ˈ loo ɓeleɓ nen. Ow ii naa mín fús. 
Ndaa ɗon fi koy-yaayyi ƴeh, bi homuy ɗon ñúusë, bisi baa ii ron beetti ti di na beettiya⁠ˈ lohoh nen. 
Nagajek ɗon ɓéeɓ, ɗon nonu ɓëy niiña, ɗon tílúu na⁠ˈ. Yen nëníh ɓëy elga, ɓëy ñúusë. 
Kon, yen ɓanuy nee⁠ˈ ti di na nee⁠ˈ⁠uu ɓëewí kayya nen ; yen yeelun yen teey. 
Ɓëewë në nee⁠ˈ⁠u ra nee⁠ˈ⁠uu elek, ƴee na maniyu ra maniyuu elek, 
ndaa yen fa na tílú na⁠ˈ ra, yen warun teey teeyo. Yen habun ngémë, yen faha⁠ˈ ow wa hen búuɓ túl yen na, yen haba⁠ˈ yaakaari mújë baane haa⁠ˈ⁠aa yen na. 
Ndée nagajek, Koope cagay biti ɗi ay kéeníɗ neebi sun fi yen, ɗi caŋ biti yen haal mújë nay onee Yéesú-Kiristaa Yíkëe rë. 
Kiristaa húlíɗté yen. Ɗaaha, bisa nay rii nimile ra ɗeefa yen pesun peso mbée yen húlún húlë ɓéeɓ, yen ay pes a ɗi. 
Kon ɓëetíi onanta⁠ˈ doole, ɗon tojanta⁠ˈ filiɓ ngémë ti di na pagantuu ɗon ɗi nen. 
Koy-yaayyi ƴeh, leegi fun fahuu biti ɓëewë homu filiɓ fon na moku, Yíkëe nah wa níidí ɗon a líkíní ɗon ra, ɗon yeɗ wa cér. 
Hëbí wë, ɗon faha⁠ˈ wa níi faha⁠ˈ ndah légéyí wë. Pésíi jaamma filiɓ fon. 
Koy-yaayyi ƴeh, fun ee ron wonu ra ee : líkíní ɗëpësíɗɗë, ɗon ɓen ɓëewë neehu ra, ɗon habra⁠ˈ ɓëewë gooyu ra, ɗon mújíɗ ɓëewë ɓéeɓ. 
Mëytíi yíllëntë⁠ˈ ɓos filiɓ fon ; sëemí wuna faraah hanndal kon a hanndal ki ɗoni ɓëewë ɓéeɓ. 
Pésíi sos-keeñ faraah, 
ɗon dékë⁠ˈ ɗaŋ. 
Yii mín ɗon homa⁠ˈ ɓéeɓ ɗon sím Koope. Baa daa yee faha⁠ˈ ri pesi ɗon fa nonu Yéesú-Kiristaa na ra. 
Ngënë këe⁠ˈ⁠íi pagaɗɗi Ruuh-Peseŋ, 
ngënë hégíi unna léhínú kola⁠ˈ Koope na ra. 
Kénsíi wë ɓéeɓ, ɗon ham ƴee wun ɗa ; 
yii hente ɓos ɓéeɓ ɗon moytoh ri. 
Ɗi fi Koope fa na ona⁠ˈ jaamma ra ladla ɗon ces ; ɗi níirë níɓɓën, níiɗ keeññon a faannon ɓéeɓ níi ow laheh yii wona ri ron, yiin nay nimile Yéesú-Kiristaa Yíkíi yen ɗa. 
Koope fa dëek ɗon ɗa, yii won ɗi ɓéeɓ ɗi paŋ ri, te ri ay ron rii pagiree ɗaaha. 
Koy-yaayyi ƴeh, lah ɗëgírí fun ɓal. 
Lah wëddí fun koy-yaayya ɓéeɓ níi wodoh. 
Mee ron rii won ra ee di tii Yíkëe, lah léhíní wë ɓéeɓ unni ƴah. 
Yéesú-Kiristaa Yíkíi yen líhë rën mal⁠ ⁠!
