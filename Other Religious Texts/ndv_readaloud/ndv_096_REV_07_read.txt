Feeñiyoh.
7.
Filoon fi baaha, mi otte malaaka iniil cagute hatinni iniilla feey fa, fútúté ngilaaw ma na haala⁠ˈ ílíƴƴí iniilla ra, kaa⁠ˈ ri laɓ sun fi feey fa, sun fi kísí fë a sun fi kilikka. 
Mi otte malaaka kay ɓal, bi kola⁠ˈ waal púlëen na⁠ˈ na ac. Ɗi kúɗté tiiŋ ñaasaa, bee Koope fa na pes ɗa hom tíinndë⁠ˈ rí rë, ɓéyíɗté uni sun na won malaaka yi iniilla yeru sañ-sañi yahun wa feey fa a kísí fë rë tih : 
« ⁠ ⁠Bëyít, cëgí⁠ ⁠! Ngënë léɓí feey fa, ngënë léɓí kísí fë, te ngënë léɓí kilikka te ɗeefa yen ñëesíh súrgë yí Koope púk, yen tíinndë⁠ˈ wë.⁠ ⁠» 
Tígí daaha, mi kelohte ɗee teyu ɓëewë ñaasu púk tíinndúuté rë : wa henute ow júnní tíméer a ow júnní sabay iniil a ow júnní iniil (144.000). Tal fi tal di talli sabboo a ana ya Israyel ɓéeɓ, ow júnní sabboo a ow júnní ana tíinndúuté (12.000) : 
ow júnní sabboo a ow júnní ana di tali Yudaa ; ow júnní sabboo a ow júnní ana (12.000) di tali Ruben ; ow júnní sabboo a ow júnní ana (12.000) di tali Gaat ; 
ow júnní sabboo a ow júnní ana (12.000) di tali Aseer ; ow júnní sabboo a ow júnní ana (12.000) di tali Neftali ; ow júnní sabboo a ow júnní ana (12.000) di tali Manase ; 
ow júnní sabboo a ow júnní ana (12.000) di tali Simewoŋ ; ow júnní sabboo a ow júnní ana (12.000) di tali Léwí ; ow júnní sabboo a ow júnní ana (12.000) di tali Isakaar ; 
ow júnní sabboo a ow júnní ana (12.000) di tali Sabuloŋ ; ow júnní sabboo a ow júnní ana (12.000) di tali Suseef ; ow júnní sabboo a ow júnní ana (12.000) di tali Beŋsame. 
Filoon fi baaha, mi otte dúukëlí ɓëewí ow yéeh ɗee teyu wa ra caak, dúukëlí ɓëewí ɗúhúu ginna ɓéeɓ, talla ɓéeɓ, heetta ɓéeɓ a wonaɗɗa ɓéeɓ. Wa cagute fíi ñaani Nguur ka, fíi Har fa yera⁠ˈ Koope sarah ra, ɓekuute búuɓ naa⁠ˈ, habute soor-soor ya⁠ˈ yi wa. 
Wa ɓéyrúté unni wa sun na wonu tih : « ⁠ ⁠Múc kola⁠ˈ Koope fi yen na, ɗi fa took ñaani Nguur ka ra, múc kola⁠ˈ Har fa yera⁠ˈ ri sarah ra⁠ ⁠!⁠ ⁠» 
Malaaka ya ɓéeɓ gíiwúté ñaani Nguur ka, gíiwúté ɓaha ya a mbínéeffí iniilla, yeɗɗuute líhúuté kíp feey fíi ñaana na jaamiyuu Koope 
na wonu tih : « ⁠ ⁠Ahaŋkay⁠ ⁠! Koope fi yen daa mit kañ, daa ri yeeliyoh ndam, daa ri yeeliyoh hereñ, daa ri mit sím, daa ri mit ɓéyíɗ, daa ri yeeliyoh doole a katan dee níi kiri fi kirih⁠ ⁠! Ɗémíin⁠ ⁠!⁠ ⁠» 
Ow di ɓaha ya meelte so⁠ˈ won tih : « ⁠ ⁠Ɓëewí ƴee ɓéeɓ ɓekuu búuɓ naa⁠ˈ ra, fu yúh daa wa i wa a tígë koluu wa ra a ?⁠ ⁠» 
So⁠ˈ mi won ɗi tih : « ⁠ ⁠Daa fu gisa⁠ˈ so⁠ˈ na kat ɓahaa⁠ ⁠!⁠ ⁠» Ɗi won so⁠ˈ tígí daaha tih : « ⁠ ⁠Ƴee daa ɓëewë ñeyu mogi misiga ra ; wa hosu búuɓɓí wë hoso, wa ɓukutu wa ɓukuto a ñif mi Har fa yera⁠ˈ Koope sarah ra níi naa⁠ˈ⁠te. 
Yii baa daa tah wa hom fíi ñaani Nguur ki Koope, wa na jaamiyuu ri na⁠ˈ a elek filiɓ Faam fi gaani Koope. Ɓëe⁠ˈ took ñaani Nguur ka ra ay waa uuf. 
Wa wocute yaaɓ a sifiroh ; na⁠ˈ wocce tami wa, op wocce mokli wa, 
ndah Har fa yera⁠ˈ Koope sarah hom sun fi ñaani Nguur ka ra daa nay hene níirëhí wë, kúɗ wë culli mulaa na ona⁠ˈ pesa na ɗúméh rë. Te Koope ay moos muun ma íllí wë níi lan.⁠ ⁠» 
