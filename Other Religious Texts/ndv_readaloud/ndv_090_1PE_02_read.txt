1 Peer.
2.
Hém unni Koope tahte ɗon límëetúté rëe kay, kon yii hente ɓos ɓéeɓ hégíi rí, ɗon hegoh fel, paŋ yii bokaay a yee na wonu ron ra, iñaan a won yin ɓos sun ow. 
Di na sesa⁠ˈ baaker ɓabi miis mi yaafi daa kah-kah fa ra, sésíi síkírëhí unni Koope ɗaaha, ndah daa wa kah-kah fa. Ɗon pesa⁠ˈ na raa, ɗon ay ooɗ te ɗon ay múc. 
Nagajek, bíníyúté Téerëe bitih : « ⁠ ⁠Ɗon ɗíkísúuté Yíkëe, ɗon olute ɗee neɓa⁠ˈ ri ra⁠ ⁠!⁠ ⁠» Ɗon pesuu yii baa neh a ? 
Ëyí Yéesú-Yíkëe në, ɗi fa daa la⁠ˈ⁠a na pes habuu ɓëewë biti lahay njiriñ, ndaa daa ri bee Koope tanis ɗi otte biti ɗi la⁠ˈ⁠i lahte njiriñ ra. 
Ɗon fi ƴaa ɓal nëní taɓahi faam fa nay déké Ruuh-Peseŋ ra ti la⁠ˈ yi na pesu nen. Hen ɗaa raa, ɗon ay hen goomali seeƴoh yi jébëlú Koope, ɗon yeɗ ɗi sarahi neɓa⁠ˈ⁠te ri di nay ron rii nahee Ruuha, ƴi ay ñee⁠ˈ⁠ee Yéesú-Kiristaa na. 
Ndah bíníyúté Téerëe bitih : « ⁠ ⁠Ëlsíi⁠ ⁠! Mee yíp la⁠ˈ Siyoŋ ra, la⁠ˈ⁠i nay habe faam fa, la⁠ˈ⁠i daa mi tanis ɗi, la⁠ˈ⁠i lahte njiriñ, ɓëyí fí gém ɗii na, fii mëssí sopoh.⁠ ⁠» 
Kon ɗon fa gémú rë, ɓéyrí affon sun, ndaa ƴaha ɓëewë gémúy rë rëe, bíníyúté bitih : « ⁠ ⁠La⁠ˈ⁠a habuu taɓahoh ya biti lahay njiriñ ra, daa míllë⁠ˈ ham lasa.⁠ ⁠» 
Lahte tígí bíníyúté biti ɓal : « ⁠ ⁠Ɗi la⁠ˈ⁠i na kabina⁠ˈ, la⁠ˈ⁠i gaani na kéenɗë⁠ˈ.⁠ ⁠» Ɗon ot ɓëewí ƴaa kabinoh, biti wa kaa⁠ˈ⁠uute ñeyi unni Koope, te nagajek, Koope daa faha⁠ˈ ri ɗaaha waa na. 
Ndaa ɗon, ɗon daa heeda tansu ra, seeƴoh yi Buura, heeda jébëlú Koope ra, ɓëewí Koope. Ɗi tanis ɗon nda ɗon mín waare iñi éemílë⁠ˈ yë paŋ ɗi ra, ɗi fa dëek ɗën, ɗúhíɗté rën ñúusë kúɗté rën niiñee ke ri hen saw ra. 
Ɗon húmú ɓëewí neh merees, ndaa woteh ɗon ɓëewí ; naa⁠ˈ⁠i keeñ Koope ɗon húmú bëkíh në, ndaa ɗi tahiɗte ron ɗi leegi. 
Ɗon fa faha⁠ˈ mi níi faha⁠ˈ ra, ɗon fa nëníh ɓëy ëldúnë fi bee ɗon haneel kut waa na ra, mi ɗaŋ ɗon biti ɗon moytoh faha⁠ˈ⁠i pesi-neba na yuloh yahi nuffon ti mbërí na faha⁠ˈ kéenɗí moroomi nen ra. 
Lah pésíi wun leelii ɓëewë nëníh ɓëewí Koope ra ; ɗon hena⁠ˈ ri ɗaaha raa wuti wa tík ɗon yin ɓos, won biti ɗon i pagoh ɓos raa sah, wa ay ot biti ɗon pagu yin wun, wa kañ Koope yiin nay ri waa feeñiyee ra. 
Af Yíkëe taha ɗon on kélfë yë cér : maanam buur fa daa ílíf ɓëy gina ɓéeɓ rë, 
a gëernëerrë buur wol wa daani pagoh yi ɓossa a ɓëyí fí paŋ yin wun wa gérém rí rë. 
Nagajek, Koope faha⁠ˈ biti ɗon pagun yin wun ɗon téƴ ɓúkkí ɓëewë yíih yin ra, ƴee na wëníh wonaɗ ow ra. 
Koope onte ron ɗon lahuute affon. Kon lah pésíi pesi ɓëyí daa laha⁠ˈ afi. Di filiɓ baaha ɓéeɓ nék, baa ɓanay tah ɗon ɗap ɓos ɗon na. Ɗon súrgë Koope na, kon lah pésíi ɗaaha. 
Lah ëní ɓëewë ɓéeɓ cér, ɗon faha⁠ˈ koy-yaayyon filiɓ ngémë, ɗon neeh Koope, ɗon on buuri gina cér. 
Ɗon fi súrgë yë, lah ñéyí woni ɓëewë në légéyírúu ron ra, ɗon on wa cér. Wa wun keeñ te wa baah, wa sohoor ɓéeɓ, lah ëní wë cér. 
Ndée nagajek, ɗon múñ súfúñ fí waray ɗon koon ndah Koope raa, baa yin wun. 
Ɗon tooñ níi ɗon laɓaa ɗon múñ ɗí rëe nék, ɗon sehu laasi bih na ? Ndaa hena biti ɗon pagun yin wun ɗon laɓaa ɗon múñ ɗí rëe, baa yii wunte íllí Koope. 
Koope dëekë⁠ˈ ɗën baaha, ndah Kiristaa ñeete coono af ɗon, nda ɗon ƴíiɗ yee paŋ ri baa ra, ɗon ñee kotti. 
Ɗi mësëy bakaaɗ, fel mësëy ɗúh ɓúgë. 
Soluu ri bín fë rë, ɗi yíllëey ; mokluu ri ra, ɗi gapaay yíllëh. Ɗi yerisse ɓéeɓ ya⁠ˈ Koope fa aattiya⁠ˈ⁠i júɓpé rë. 
Homa⁠ˈ ri sun fi kurwaha ra, ɗi a faanaŋ fi séfëhté bakaaɗɗi yen, nda yen ɓísë⁠ˈ a bakaaɗ yen pes pesi júɓpé. Gaañ-gaaññi Kiristaa daa paƴ yen. 
Ɗon húmú madu harri múuƴú múuƴë nen, ndaa ɗon nimilirute níirëhée ké ron na tooppitoh ron ra. 
