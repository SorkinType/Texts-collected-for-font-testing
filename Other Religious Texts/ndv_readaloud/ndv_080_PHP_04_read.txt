Fílíp.
4.
Koy-yaayya faha⁠ˈ mi níi faha⁠ˈ ƴee ra, Koope kep daa yúh ɗee faha⁠ˈ mi ron tíkëet íl rë⁠ ⁠! Ɗon daa sësɗú keeñ so⁠ˈ, ɗon daa baanii ndami so⁠ˈ. Hëbí yee habuu ron Yíkëe në rë híin⁠ ⁠! 
Ɗo fi Ewodi a ɗo fi Sentise, mi ɗaŋ ɗon biti ɗon bok nuf nona nonu ron Yíkëe në rë. 
Ɗo fa yen na ñéerúu légéy bee ra nék, ɗo fa tídëey dara ra, lah ɓeddee ɓeleɓɓi ƴeh. Wa habruute so⁠ˈ habra⁠ˈ⁠i mitte waarii Uni Neba, a Kelma ɓal a ɓëewí kayya, ƴee tii yi wa ín téerëe bíníyú tii yi ɓëewë nay haale pesa na ɗúméh rë. 
Lëhí sos-keeñ Yíkëe në faraah di yee nonuu ron ɗii na ra ; mantee ɓal lëhí sos-keeñ⁠ ⁠! 
Ɓëewë ɓéeɓ yúhún biti ɗon ɓëewí sosute. Nimili Yíkëe wullilay. 
Ngënë sídíi yin⁠ ⁠! Di mín ɗii man ɓéeɓ, ɗëgí Koope ɗon won ɗi sohle yon. Ɗon ƴahti ɗaŋ raa, lah símí rí. 
Hen ɗaaha raa, jaammee ke Koope ƴúukké af, lahuu ron di yee nonuu ron Yéesú-Kiristaa na ra, ay níiɗ keeññon a níɓɓën. 
Leegi mi won ɗon tee koy-yaayyi ƴeh : lah nuffon homa yii hente kaah, yii mit on cér, yii júɓpé, yii lante íllí Koope, yii wunte a yii mit laas. Yii baahte mbée yii mit sím ɓéeɓ, nuffon homa na. 
Iña ɓeyu ron soo na mi yëedíɗté ron wa ra ɓéeɓ, lah pëgí wë : ƴee won mi ron a ƴee olu ron mi na paŋ wa ra. Ɗon hena⁠ˈ ri ɗaaha raa, Koope fa na ona⁠ˈ jaamma ra ii ron yeris. 
Yíkëe tahte keeñ so⁠ˈ sosse siiɓ ndah ɗon hellaatute nuf soo na ɗon hílípúté së⁠ˈ. Mi yúhté biti nuffon húmú tasse hílíbí së⁠ˈ lool ndaa ɗon lahuy ílí paguun ɗon ɗi. 
Mi homay woni biti mi húmú sohla⁠ˈ⁠te yin ow na, ndah mi yoonte pesa⁠ˈ yii laha⁠ˈ mi, mi doyloh wa. 
Mi lah mbée mi ñak ɓéeɓ, keeñ so⁠ˈ sos. Mi hereñce pesa⁠ˈ yii laha⁠ˈ mi a tígí mín míi hom a yii mín sëe ɗeef ílíƴ, ɗeefa mi lah mbée mi ñak, loo so⁠ˈ maƴ mbée mi yaaɓ ɓéeɓ, ndah mi yoonte ri. 
So⁠ˈ mi mín paŋ ɓéeɓ af doolaa on so⁠ˈ Yéesú-Kiristaa ra. 
Di filiɓ fi baaha, ɗon pagute yii ette bee bokuu ron a so⁠ˈ coono fi so⁠ˈ ɗon habruute so⁠ˈ ra. 
Ɗon fi ɓëy Fílíp, ɗon yúhúté biti kola⁠ˈ mi Maseduwaan jamanaa anuu dal waarii Uni Neba ra, lahay ílí jaŋii habra⁠ˈ⁠te so⁠ˈ sohle yi so⁠ˈ henay ɓëy ílí jaŋii ron. 
Homa⁠ˈ mi Tesalonik ra, ɗon kéyrúuté së⁠ˈ iña sohla⁠ˈ mi ra, te ri teyay waal yínë. 
So⁠ˈ mi homay saam biti mi habruu dé⁠ˈ⁠ ⁠! Mi ham af so⁠ˈ biti kay Koope ɓaat ɗon mal di iña pagiru so⁠ˈ ɗon ɗa. 
Tígë homa⁠ˈ mi bee ra kep, mi lahte yii sohla⁠ˈ mi ɓéeɓ níi lukusse sah aya⁠ˈ Epaforodit kompe so⁠ˈ iña yeru so⁠ˈ ɗon ɗa. Mi ñakay dara. Wa man sarahi heeñi baa neɓa⁠ˈ⁠te Koope te ri tahte ri ra nen. 
Koope fa na jaamiyoh mi te dara wooñeh ri ra ay ron on yii sohla⁠ˈ ɗon ɓéeɓ, ñeya⁠ˈ wa Yéesú-Kiristaa na. 
Koope laha ndam, ɗi fi Boffi yen laha ndam dee níi kiri fi kirih⁠ ⁠! Ɗémíin⁠ ⁠! 
Wëddí së⁠ˈ ɓëewë nonu Yéesú-Kiristaa na ra, wa fi ɓëewí Koope yi ƴah. Koy-yaayya funi wa homu dee ra na woduu ɗon. 
Ɓëewí Yéesú yë homu dee ɓéeɓ rë ɓal, níi luka⁠ˈ ƴee na légéyú faam buur ra, na woduu ron. 
Yéesú-Kiristaa Yíkëe líhë rën mal⁠ ⁠!
