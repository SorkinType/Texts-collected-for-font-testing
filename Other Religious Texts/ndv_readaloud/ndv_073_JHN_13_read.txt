Saŋ.
13.
Bisa míllë⁠ˈ balaa Paagi yëwúɗɗë rë lahte. Yéesú yúhté biti wahtaa waɗ ɗii koloh ëldúnë, ɗi ɗeefiɗ Boffi ra lahte. Ɗi mëssí faha⁠ˈ ɓëewée ké rí nay rii hele feey fa ra fahoo. Te ri teeɓpe wa ɗee faha⁠ˈ ri wa níi tígí teem faha⁠ˈ ra. 
Yéesú a taalibe yi homu reer, ɗeef Seytaanaa ɓekke Yudaas koy Simoŋ Iskariyot nufa nay rii yaayee Yéesú rë. 
Yéesú yúhté biti Boffi tíkké iña ɓéeɓ ya⁠ˈ⁠i, ɗi yúhté biti ɓal ɗi kola⁠ˈ ɗii na te ri ay nimile ɗii na. 
Ɗaaha, ɗi kolohte loona, níssé búubí, ɓeɓpe ndíimú moosaa pokke kinohi, 
antee ɓeɓ if, túmpé muluɓ, ñeete taalibe yi na, na hos kotti wa ; bi ri hosiɗ ɗi kotti ɓéeɓ, ɗi moosiɗ ɗi wa a ndíimëe pok ɗi kinohi ra. 
Laha⁠ˈ ri Simoŋ Peer na ra, Peer won ɗi tih : « ⁠ ⁠Ɗo fi Yíkëe, fu hosiɗ so⁠ˈ kotti so⁠ˈ a ?⁠ ⁠» 
Yéesú won ɗi tih : « ⁠ ⁠Fu yéeh iti fi yee na paŋ mi ra doom, fay rii yúhé fayu.⁠ ⁠» 
Peer won ɗi tih : « ⁠ ⁠Ɗamaay fu hosɗe so⁠ˈ kotti so⁠ˈ⁠ ⁠!⁠ ⁠» Yéesú tahte won ɗi tih : « ⁠ ⁠Mi hosɗay ro kottu raa, ɗeef hanndal ki yen ɗúmpé.⁠ ⁠» 
Peer won ɗi tih : « ⁠ ⁠Kon Yíkëe, ngana teem kotti so⁠ˈ kut, lahe níi ya⁠ˈ yi so⁠ˈ a af so⁠ˈ ɓal⁠ ⁠!⁠ ⁠» 
Yéesú won ɗi tih : « ⁠ ⁠Ɓëyí kola⁠ˈ ɓoohoh, faana ɓéeɓ lante, sohlaay ɗi ɓoohlee. Ɗon fi ƴee ɗon ladute, ndaa ɗon ɓéeɓ daa ladu neh.⁠ ⁠» 
Ɗeef Yéesú yúhté ɓëe⁠ˈ nay rii yaaye ra, daa tah ɗi won biti wa ɓéeɓ daa ladu neh. 
Hosa⁠ˈ Yéesú kotti taalibe yi níi wocce ra, ɗi ɓekaatte búubí, tookaatte loona, antee waa won tih : « ⁠ ⁠Ɗon yúhú iti fi yee pagiɗ mi ron ra a ? 
Ɗon dëekúu së⁠ˈ yëeddëh a Yíkëe, te ɗon wonu kaah, mi ɗi. 
Hém so⁠ˈ mi Yíkëen, so⁠ˈ mi yëeddëhën, daa mi hos kotton raa, kon ɗon warutee hosanta⁠ˈ kot hanndal kon ɓal. 
Ɗon ot mi pagiɗ ɗon yii bah, ɗeef mi faha⁠ˈ biti ɗon pagee ri ɗaaha. 
Mee ron won kaaf ka ra ee : súrgë lukeh kélfíi gaan, ɓëe⁠ˈ wolu ra lukeh ɓëe⁠ˈ wol ri ra gaan. 
Bee yúhúu ron iñƴaa leegi ra, ɗon ñee na raa, keeññon ay sos. 
Mi wonaay ɗon ɓéeɓ nék⁠ ⁠! Mi yúh ɓëewë tanis mi ra. Ndaa yee bíníyú Téerëe rë waɗti laha laho. Téerëe won tih : “Ɓëe⁠ˈ funi woruu mbúuríi së⁠ˈ rë, daa míllë⁠ˈ hen kaa⁠ˈ⁠ohi so⁠ˈ.” 
Mi wonte ron baaha abah balaa wahtaa lah. Hen ɗaa wahtaa lah raa, ɗon ay gém biti daa mi. 
Mee ron won kaaf ka ra ee : ɓëyí tah ɓëyí daa mi wol ri a ya⁠ˈ ana, ɗeef ɗi tah so⁠ˈ ; te ɓëyí tah so⁠ˈ, ɗeef ɗi tah ɓëe⁠ˈ wol so⁠ˈ ra.⁠ ⁠» 
Woca⁠ˈ Yéesú woni baa ra, afa kúnëhté pak, ɗi won tih : « ⁠ ⁠Mee ron won kaaf ka ra ee : ow di ɗon na ay soo yaay.⁠ ⁠» 
Taalibe ya yíih ɓëe⁠ˈ na wona⁠ˈ Yéesú rë, wa na yeelantuu affi wa. 
Ow di taalibe ya, kooji Yéesú, húmú hëbísí. 
Tígí daaha, Simoŋ Peer paŋke yodaɗ, nahte ri meel Yéesú ɓëe⁠ˈ na wona⁠ˈ ri ra. 
Taalibee sígímpé nuf Yéesú, meelte ri won tih : « ⁠ ⁠Fu wona⁠ˈ wa Yíkëe ?⁠ ⁠» 
Yéesú loffe won tih : « ⁠ ⁠Mee saañ soop mbúurú loona ra ee : ɓëe⁠ˈ nay mi rii yere ra, ɗi ɓëyí baaha.⁠ ⁠» Tígí daaha, Yéesú ɓeɓpe mbúurú, sooppe ri loona, yeɗte ri Yudaas fi Simoŋ Iskariyot. 
Yudaas na tah mbúurëe, Seytaane na haal ri. Yéesú won ɗi tih : « ⁠ ⁠Yee nay fuu page ra, page ri gaaw⁠ ⁠!⁠ ⁠» 
Ow yínë sah di wa fi taalibe ya húmú loona ra, yéeh yee faha⁠ˈ rii won ɗa. 
Bi Yudaas daa yef keesi wa, i ow waa na habuu biti Yéesú nah ri pay saam iña nay waa sohlee feeda ra, mbée nah ri komi ñëkíɗɗë sarah. 
Taha⁠ˈ Yudaas mbúurëe rë, ɗi yíppée ɗúh ëssín. Wahtii baaha ɗeef Koo elekke. 
Ɗúhë⁠ˈ Yudaas ëssín ɗë, Yéesú won tih : « ⁠ ⁠Leegi Koope teeɓa⁠ˈ ndami so⁠ˈ mi Koy-ɓëe⁠ˈ, mi teeɓa⁠ˈ ndami ɗi fi Koope. 
Te mi teeɓa⁠ˈ ndami Koope raa, Koope ɓal ay teeɓa⁠ˈ ndami so⁠ˈ, te ri yuloh paŋi, maañlay. 
Yee talla⁠ˈ mi hom filiɓ fon ɗa gaanlay yaawe⁠ ⁠! Ɗon ay soo saam, ndaa cëe mí won ɗon yee won mi yëwúɗɗë rë : ɗon míníh lah tígë në saañ mi ra. 
Mee ron yeɗ túuƴë⁠ˈ has ɗa ee : lah fëhëntíi hanndal kon. Di faha⁠ˈ mi ron, lah fëhëntíi ɗaaha hanndal kon. 
Ɗon fahanta⁠ˈ hanndal kon raa, tígí daaha ɓëewë ɓéeɓ ay yúh biti ɗon taalibe yi so⁠ˈ.⁠ ⁠» 
Filoon fi baaha, Simoŋ Peer meelte Yéesú won tih : « ⁠ ⁠Fu saañ di Yíkëe ?⁠ ⁠» Ɗi loffe Peer won tih : « ⁠ ⁠Tígë homu yen bee ra kep fu mínéh ñee tal so⁠ˈ níi fu lah tígë na saañ mi ra, sehe níi fayu, fay naa lah.⁠ ⁠» 
Peer won ɗi tih : « ⁠ ⁠Yíkëe, yi tah mi mínéh ñee talu leegi ? Mi tahte ñagi ñíin së⁠ˈ ndah ɗo⁠ ⁠!⁠ ⁠» 
Yéesú won ɗi tih : « ⁠ ⁠Fu won kaah biti fu tahte ñagi ñíinú ndah so⁠ˈ a ? Mee roo won kaaf ka ra ee : añcaŋ, fiisiin ki paan, fay taasa⁠ˈ biti fu yúh së⁠ˈ níi hen waal éeyë.⁠ ⁠» 
