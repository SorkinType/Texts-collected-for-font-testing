Saak.
2.
Koy-yaayyi ƴeh, ɗon fa gémú Yéesú-Kiristaa Yíkëe fë líif a ndam ra, ngënë génëntélíi ɓëewë. 
Mín hen ɗon lah teya⁠ˈ, lah ɓëewí ana yi ac teya⁠ˈ⁠i baaha, ɓëyí yínëe ɓekoh supi úrís a búuɓɓí wunte, ɓëyí yínëe hen ñëkíɗ ɓekoh sif. 
Ɗon yeɗ ɓëe⁠ˈ ɓekoh búuɓɓí wunna cér ɗon won ɗi ac took paa⁠ˈ fíi, ɗon won ñëkdë caŋ dín mbée ɗon won ɗi took kotton feey raa, 
ɗeef ɗon génëntélúuté hanndal kon. Ɗon oluun ri ɗaaha raa, ɗeef baa af neh⁠ ⁠! Te ɗon daa i wa níi sah ɗon ɓíssée ɓëewë ? 
Kon ɗon fi koy-yaayyi ƴee faha⁠ˈ mi níi faha⁠ˈ ra, kúnsí nuffon ɗon síkírëh⁠ ⁠! Koope tanis ɓëewë henu ñëkíɗ ëldúnë rë nda wa lah ngémí híinté hen alal mi wa neh a ? Ɗi tanis wa ɓal nda wa haal nguur ka gap ɗi ɓëewë fahuu ɗi fi Koope ra⁠ ⁠! 
Ndaa ɗon, ɗon heefuu ñëkíɗ heefoo. Te añcaŋ, yíkëe yí alalla daa na moklu ron, daa na tëekɗú ɗën këem. 
Wa fi yíkëe yí alalli ƴaa daa na solu tii neɓee ke Kiristaa fa ɗon teyu ɗii na ra. 
Bíníyúté Téerëe bitih : « ⁠ ⁠Di fahuu ron affon, lah fëhíi moroommon ɗaaha.⁠ ⁠» Ɗon ñee túuƴë⁠ˈ⁠ée ké Koope Buur baa raa, ɗeef ɗon pagute yii wunte. 
Ɗon génëntélë⁠ˈ rëe nék, ɗeef ɗon bakaarute te Kootaa ay keen sun fon, ndah ɗon ñeyuy na. 
Ɓëyí ñeyay yin yínë kut di túuƴë⁠ˈ yí Kootaa, wuti ɗi ñee ƴee tas ɗa ɓéeɓ rëe sah ɗeef ɗi tooñce, daa ri biti ɗi ñeyay wa ɓéeɓ. 
Koope daa won tih : « ⁠ ⁠Ngënë mësíi njaaliyoh.⁠ ⁠» Daa ri won ɓal tih : « ⁠ ⁠Ngënë mësíi bëem ow.⁠ ⁠» Kon ɓëyí bëem ow, wuti ri njaaliyaay raa sah, ɗeef ɗi ñeyay Kootaa. 
Ɗon ƴahti paŋ yin mbée ɗon ƴahti won yin raa, lah hélí nuf biti Koope ay ron aattiyee Kootaa na tah ow laha⁠ˈ afi ra. 
Ɓëyí në yérméeh, ii yérmú. Yermaande daa lukki lah solo aattiya⁠ˈ. 
Koy-yaayyi ƴeh, ow won biti ɗi gémpé te na teeɓeeh ri pagaɗɗi raa, ngémí baa lahte njiriñ a ? Ngémí baa ay rii sëmlë⁠ˈ ë ? 
Mín hen ow di koy-yaayyon filiɓ ngémë ɓekaa sif te laheh líif-loo. 
Ow di ɗon na won ɓëyí baa bitih : « ⁠ ⁠Toge mbook⁠ ⁠! Lah ɓekee níi fu wun, fu ñam níi lowu maƴ, sos siɓ⁠ ⁠!⁠ ⁠» Ɗi won ɓëe⁠ˈ unni ƴaa te yereh ri yee waɗ ɗii na raa, woni baa ɗeef lahte njiriñ a ? 
Ti ɗaaha nen, ngémí ay teye ɓúk ii teeɓuu pagaɗ, ngémí baa lahay njiriñ, saatate. 
Heeƴce ow ay won biti lahte ɓëewí gémú Koope, lahte ƴi paguu yin wun. Yee nay mii wone ɓëyí baa ra daa ri biti rek tee : ow mínéh teeɓa⁠ˈ biti ɗi gémpé Koope te ɗeef ɗi na pageh yin wun. Iñi wunna nay rii page ra kay daa nay teeɓee biti ɗi gémpé. 
Ɗi gémëy biti Koope yínë kut woo ? Baa yii wunte, ndaa ɗi yúhë biti yébítëh yë ɓal gémúté baaha te tíitúté në níi na saaku⁠ ⁠! 
Ɗi yúhë biti ɓal ɗi lahay af⁠ ⁠! Caa nék mi won ɗi yee tah ngémí teeɓuuy pagaɗ lahay njiriñ ra, hém ɗi faha⁠ˈ yúh. 
Ɗi fi ɓëyí baa nérsëe bitih : Koope haba⁠ˈ caac Abraham ɓëyí júɓpé bee tahra⁠ˈ ri ri, ɓeɓpe koohi Isaak na waaƴ jébëlí sarah sun fi tígë na hawruu ra neh a ? 
Kon, ɓëyí baa otte biti ngémí Abraham a yii wuna paŋ ri, tahiɗte Koope ra daa ñéerë⁠ˈ, te yii baa tahte ngémí mitte sëk. 
Yee húmú bíníyú Téerëe rë laha⁠ˈ⁠te ɗah. Húmú bíníyú Téerëe bitih : « ⁠ ⁠Abraham gémpé Koope, te ngémí baa daa tah Koope haba⁠ˈ⁠te ri ɓëyí júɓpé.⁠ ⁠» Yii baa daa tah ɗi na dëekúu kooji Koope. 
Leegi, ɗon olute biti ɓëe⁠ˈ júɓ fíi Koo ra, ɗi ɓëe⁠ˈ teyay gém kep ra, ndaa ɗi ɓëe⁠ˈ na paŋ yin wun ɗa. 
Ti ɗaaha nen, ɓelii tílëhë hínú Rahap ra, ɓekke i wolu-wolu di ɓëy Israyel faami sompe wa, ñéyíɗté wë waal kay wa heguute. Yii baa daa tah ɓal Koope haba⁠ˈ ri ɓëyí júɓpé. 
Faan lahay coonaa raa, ɗeef ɗi húlté. Ti ɗaaha nen, ngémí ñéerëey a pagaɗ wun, ngémí baa lahay njiriñ, saatate. 
