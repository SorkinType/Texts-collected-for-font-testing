Mongoni Manza ka Yeso ɓɛyɔ Matayɔ okpikaga ndɨ mino.
1.
Mina ka ɓatɨtakɨ Yeso-Kilisito nɨma: ɨyɨ ɓɨkpɛ opupa ndɨ ka lɨvananza ka ngama Daudi. Na ɨyɨ ngama Daudi opupa ndɨ ka lɨvananza ka Abalahamʉ. 
Abalahamʉ aɓʉkʉta ndɨ Isaka, Isaka aɓʉkʉta ndɨ Yakɔbɔ, Yakɔbɔ aɓʉkʉta ndɨ Yuda na ɓamamakɨ, 
Yuda ɨɓʉ na mukakɨ ɓɛyɔ ka Tamali ɓaɓʉkʉta ndɨ Pelesi na Zela, Pelesi aɓʉkʉta ndɨ Esiloni, Esiloni aɓʉkʉta ndɨ Lamʉ, 
Lamʉ aɓʉkʉta ndɨ Aminadabʉ, Aminadabʉ aɓʉkʉta ndɨ Nasoni, Ɨyɨ Nasoni aɓʉkʉta ndɨ Sɔlɔmɔnɔ, 
Sɔlɔmɔnɔ ɨɓʉ na mukakɨ ɓɛyɔ ka Laaba ɓaɓʉkʉta ndɨ Bɔazɨ, Bɔazɨ aɓʉkʉta ndɨ Obedi. Amakɨ Obedi ndɨ nɨ Luta, Obedi aɓʉkʉta ndɨ Yɛsɛ, 
Yɛsɛ aɓʉkʉta ndɨ ngama Daudi. Ngama Daudi aɓʉkʉta ndɨ Sɔlɔmɔnɔ na muka Ulia. Ɨyɨ Ulia a ndɨ nɨ okwini, 
Sɔlɔmɔnɔ aɓʉkʉta ndɨ Leoboamʉ, Leoboamʉ aɓʉkʉta ndɨ Abia, Abia aɓʉkʉta ndɨ Asa, 
Asa aɓʉkʉta ndɨ Yɔzɔfatɨ, Yɔzɔfatɨ aɓʉkʉta ndɨ Yɔlamʉ, Yɔlamʉ aɓʉkʉta ndɨ Uzia, 
Uzia aɓʉkʉta ndɨ Yɔtamʉ, Yɔtamʉ aɓʉkʉta ndɨ Ahazi, Ahazi aɓʉkʉta ndɨ Izikia, 
Izikia aɓʉkʉta ndɨ Manasɨ, Manasɨ aɓʉkʉta ndɨ Amoni, Amoni aɓʉkʉta ndɨ Yɔsɨa, 
Yɔsɨa aɓʉkʉta ndɨ Yekonia na ɓamamakɨ. Ʉɓʉkʉtaga ndɨ ngbingo nɨnɔ ɓuhokisa ndɨ mino Ɓezaleli kaɨnda na ɨɓʉ ka ɓusunzu ka Babiloni. 
Kumbuso kauhokiso Ɓezaleli kaɨnda ka Babiloni, Yekonia aɓʉkʉta ndɨ Salatieli, Ɨyɨ Salatieli aɓʉkʉta ndɨ Zelubabeli, 
Zelubabeli aɓʉkʉta ndɨ Abiudi, Abiudi aɓʉkʉta ndɨ Eliakɨmʉ, Eliakɨmʉ aɓʉkʉta ndɨ Azɔlɔ, 
Azɔlɔ aɓʉkʉta ndɨ Zadoki, Zadoki aɓʉkʉta ndɨ Akɨmʉ, Akɨmʉ aɓʉkʉta ndɨ Eliudi, 
Eliudi aɓʉkʉta ndɨ Ɨlɨyazalɨ, Ɨlɨyazalɨ aɓʉkʉta ndɨ Matani, Matani aɓʉkʉta ndɨ Yakɔbɔ, 
Yakɔbɔ aɓʉkʉta ndɨ Yɛzɛfʉ, nɨnɔ a ndɨ mbʉnya Malia. Malia aɓʉkʉta kʉwa ndɨ Yeso nɨnɔ ɓamakaga ɓɛ Kilisito. 
Katʉkya ka Abalahamʉ kadwɛ ka ngama Daudi, a ndɨ ɓɛvananza tɛkɛɓɛ na ɓayɨkwanganya, katʉkya ka Daudi kadwɛ kʉ ɓuhokisa ndɨ mino Ɓezaleli kaɨnda ka Babiloni, a ndɨ ɓɛvananza ɓayagɔgɔ tɛkɛɓɛ na ɓayɨkwanganya, katʉkya wa ɓuhokisa ndɨ mino Ɓezaleli kaɨnda ka Babiloni kadwɛ ka liɓukuti ka Kilisito, a ndɨ ɓɛvananza tɛkɛɓɛ na ɓayɨkwanganya ɓata gɔnɨ. 
Yɨɓʉkʉta ka Yeso-Kilisito a ndɨ ɓɛnɛ: Amakɨ ɓɛyɔ ka Malia ɓa ndɨ kavanana na Yɛzɛfʉ. Luki limoti, kambwa ɨɓʉ kavanana, Malia ava ndɨ mʉma ko ngu ya Lɨmbɛngɨ-Lotu. 
Yɛzɛfʉ nɨnɔ ɓa ndɨ kavanana na ɨyɨ, a ndɨ mʉtʉ wo wongbingbili. Kɛgʉ ndɨ kapa ka pisiso suni ko misa ka ɓambanzʉ. Kinili, a ndɨ kapa kaasa ɓɨwɛsɛɛ. 
Tamanaga yi nɨyɔ a kʉwa ndɨ kʉsɔ ka Yɛzɛfʉ aka, kanɨ malaika ka Mombukwono-dosu anopuponilyoku ko nziki, aɓɨkya ɓɛ: «Yɛzɛfʉ, mika ngama Daudi, wakoɓongonitɔgʉ kava mukakʉ ɓɛyɔ ka Malia, kyɛ miki nɨnɔ a na ɨyɨ ka mʉma a pisi ko ngu ya Lɨmbɛngɨ-Lotu. 
Aɓʉkʉta ɓanʉ miki mʉlʉkʉ yi, walʉka ɓɛ Yeso. A ɓɛyɔ, ɨyɨ nɔ uhukuso ndɛkɛ ɓatʉ kakɨ ka ɓʉnyɛ kaɓʉ.» 
Nɨyɔ yasɨ igyonosa ndɨ kyɛ ɨtʉlyanɨ mʉnzɨna nɨmɔ Mombukwono-dosu aɓɨkya ndɨ pisi ka mugyalandʉ ɓɛ: 
«Mʉsɨka ɓemoti nɨnɔ kanibigʉ lɨkpʉmʉka ka ɓalʉkʉ avatʉ ndɛkɛ mʉma, aɓʉkʉta miki mʉlʉkʉ yi, ɓalʉka ndɛkɛ ɓɛ Imanueli.» Isi yi ɓɛ: «Kunzi pa imoti na iɓusu». 
Nɨyɔ Yɛzɛfʉ ozuzuko, agya ndɨ ɓɛyɔ aka yɔ malaika ka Mombukwono-dosu akpamya ndɨ mino. Ava kʉwa ndɨ mukakɨ ɓɛyɔ ka Malia. 
Luki limoti, kasyɛgʉ ndɨ na ɨyɨ kambwa Malia kaɓʉkʉta. Yɛzɛfʉ alʉka ndɨ miki ɓɛ Yeso. 
