1 Tĩmõtéyõ.
3.
Ádarú ꞌbá rĩ ꞌbã dõ ẹ́sị́ lẽzú adrizú drị̃koma rú kãnísã agá, ꞌbá ꞌdĩri lẽ ẹ̃zị́ múké ni ngaá. 
ꞌBá lẽépi adriípi drị̃koma rú rĩ, lẽ ã ꞌo tã pịrị, ã je ꞌyéŋá ũkú ãlu, ꞌa ni ã ve tã sĩ mbẽlẽŋá ku, lẽ ã ũtẽ ꞌi ũtẽtẽ, ã adri ꞌbá ĩ ní ị̃njị̃ị́ ị̃njị̃ ni, lẽ ẽ ẹ́ꞌyị́ ụ̃mụ́ rĩ pi ívé ãngá ẹ́sị́ be céré, ã adri ꞌbá ãngũ ímbápi ni, 
lẽ ã mvụ íwá ĩmẽrẽzú ku, ã adri gbórókó rú ku, ã adri ẹ́sị́ be mãdã, ã adri ũmbá rú ku, ãzini ã ꞌbã ẹ́sị́ ãmbúgú mũfẽngã drị̃gé ku. 
Lẽ ã mba ívé ꞌbá ꞌbẹ̃tị́ ãsámvú gé rĩ pi ã tã múké, lẽ anjiŋá ĩrivé rĩ pi ẽ ị̃njị̃kí ĩri ị̃njị̃njị̃, ãzini ã ꞌdụkí ĩrivé tã ngaá. 
ꞌBá rĩ ícó dõ ꞌbá ívé ꞌbẹ̃tị́ ãsámvú gé rĩ pi ã tã mbaá ku, ĩri ícó ꞌbá kãnísã vé rĩ pi ã tã mba ngóni? 
ꞌBá ĩ ní ꞌbãá drị̃koma rú rĩ, lẽ ã adri ꞌbá Yẹ́sụ̃ ri ẹ̃ꞌyị̃ị́pi úꞌdí rú ni ku, ãꞌdiãtãsĩyã ĩri ꞌi íngúngũ, ĩ ímụ́ ĩrivé tã lị sụ̃ ĩ ní ãdróko vé tã lịị́ rĩ tị́nị. 
Lẽ ꞌbá Múngú ri nị̃ꞌbá ku rĩ pi ẽ ị̃njị̃kí ĩri ị̃njị̃njị̃ ĩrivé tã ꞌoó múké rĩ sĩ, ꞌbá rĩ pi ẽ ẹ́dị́kí rí rụ́ ni tã ũnjí sĩ ku, ã ãꞌyĩ rí bãákú ãdróko ní pị̃ị́ rĩ gé ku. 
Dị́kọ̃nị̃ rĩ pi, lẽ ẽ ị̃njị̃kí kộpi ị̃njị̃njị̃, lẽ tã kộpi ní átá rĩ ã adri tã pịrị, kộpi ã rikí íwá mvụụ́ ĩmẽrẽzú ku, lẽ kộpi ã ꞌbãkí ẹ́sị́ ãmbúgú mũfẽngã drị̃gé ku. 
Lẽ kộpi ã ꞌdụkí tã ẹ̃ꞌyị̃ngárá vé rĩ ꞌbãá ĩ ẹ́sị́ agá tị́tị́, lẽ kộpivé yị̃kị̂ ã adri pịrị. 
Drị̃drị̃ ni, lẽ ã ụ̃ꞌbị̃kí kộpi ũgbále, ị́sụ́kí dõ tã ãzi kộpi rụ́ꞌbá gá ũnjí kuyé, kúru ã ꞌbãkí kộpi ẹ̃zị́ ngaá dị́kọ̃nị̃ rú. 
Lẽ ẽ ị̃njị̃kí kộpivé ũkú ị̃njị̃njị̃, lẽ ũkú kộpivé rĩ ã ꞌyokí ꞌbá ku, kộpi ã mvụkí íwá ku, kộpi ã ꞌbãkí ẹ́sị́ tã ꞌozú pịrị. 
ꞌBá dị́kọ̃nị̃ rú rĩ, lẽ ã je ũkú ãlu, ã mba ívé anjiŋá rĩ pi ã tã múké, ãzini ã mba ívé ꞌbá ꞌbẹ̃tị́ ãsámvú gé rĩ pi ã tã múké. 
Dị́kọ̃nị̃ ẹ̃zị́ ngaꞌbá múké rĩ pi, ꞌbá rĩ pi kộpi ị̃njị̃ rá, kộpi ní Kúrísítõ Yẹ́sụ̃ ri ẹ̃ꞌyị̃ị́ gí rĩ sĩ. 
Má ụ̃sụ̃, á lẽ kõdô mụụ́ mi ndreé úꞌdíkírĩŋá nõgó, ꞌbo á sĩ kọ̃kọ̃bị́ ꞌdĩri sẽé mí ní mi ímbázú ãní, 
ãꞌdiãtãsĩyã á ca dõ mbẽlẽŋá kuyé, lẽ mî nị̃ múké ꞌyozú kínĩ, lẽ anji Múngú vé rĩ pi ã adrikí tã be pịrị. Kãnísã Múngú ídri rú rĩ vé rĩ tu pá ũkpó ũkpó, ĩri tã áda rĩ ũlũ ꞌbá rĩ pi ní. 
Ádarú tã ãmbúgú ãmbúgú Múngú ní ũzụ̃ụ́ kuú mũdũmũdũ rú rĩ, ĩri ꞌdíni, Kúrísítõ ri tịkí ĩri ĩfũú ꞌbá áda rú, Índrí Uletere rĩ iꞌda kĩnĩ, ĩri ꞌbá pịrị. Mãlãyíkã rĩ pi ndrekí ĩri rá, ꞌbá rĩ pi ũlũkí ĩrivé tã mụzú ãngũ rĩ pi agásĩ céré, ꞌbá rĩ pi ẹ̃ꞌyị̃kí ĩrivé tã vũ drị̃gé sĩ céré, Múngú ꞌdụ ĩri mụzú ꞌbụ̃ gé gí. 
