Kọ̃kọ̃bị́ ĩ ní sĩí sẽé ꞌbá Ẽbérẽ vé rĩ pi ní rĩ.
1.
Ọ́tụ́ ị́nọ́gọ́sị́ nẹ́bị̃ rĩ pi rikí tã Múngú ní iꞌdaá ĩ ní urobí agá, ãzini ĩri ní iꞌdaá ĩ ní ị́ndrị́lị́kị́ agá rĩ ũlũú ꞌbá ẹ́ꞌbị́pị́ị ní. 
ꞌBo ụ̃dụ̃ ni gé, ụ́ꞌdụ́ nõꞌbée agá, Múngú ĩpẽ ꞌî Mvọ́pị ri ímụ́ ụ́ꞌdụ́kọ́ ívé rĩ ũlũú ꞌbá ní nĩ. Múngú áyú ꞌî Mvọ́pị ri ꞌbụ̃ pi gbizú vũ be. Ụ́ꞌdụ́ ãlu Múngú ri ímụ́ ngá rĩ pi ãrẽvú sẽ céré drị́ ni gé. 
Mvá Múngú vé ꞌdĩri, ĩ ímụ́ ĩri íngú, sụ̃ ĩ ní Ẹ́tẹ́pị Múngú ri íngú rĩ tị́nị. Mvá rĩ vé dị̃ngárá, ĩri dị̃ sụ̃ Ẹ́tẹ́pị vé rĩ tị́nị. Ĩri átá ũkpõ be, ĩri ngá rĩ pi sẽ ri ẹ̃zị́ nga mụzú múké nĩ. Mvá rĩ kã ꞌbávé ũnjĩkãnyã ũjĩí gí, nga mụụ́ úrí Múngú ẽ drị́ ẹ̃ndẹ́pị gélésĩla. 
Múngú ꞌbã ívé Mvá adrií mãlãyíkã rĩ pi drị̃gé ꞌbá ãmbúgú rú. Rụ́ Múngú ní ꞌdaá ĩri ní rĩ, ndẽ rụ́ Múngú ní ꞌdaá mãlãyíkã rĩ pi ní rĩ rá. 
Ãꞌdiãtãsĩyã Múngú ꞌyo nyo mãlãyíkã rĩ pi ní, “Mi Mvá mávé ni, ãndrũ sĩ ma adri mí Ẹ́tẹ́pị” ꞌdíni rá? Dõku ꞌyo, “Ma adri ĩrivé Ẹ́tẹ́pị, ĩri adri mâ Mvá” ꞌdíni rá? 
Múngú kã ívé Mvá tã be agaápi rá ꞌdĩri ĩpẽé ímụ́zú vũ drị̃gé nõó, ĩri ní ꞌyozú kĩnĩ, lẽ ívé mãlãyíkã rĩ pi céré ẽ ị̃njị̃kí ĩri ị̃njị̃njị̃. 
Múngú kãdõ rií átá ívé mãlãyíkã rĩ pi ã tã sĩ, ĩri ꞌyo ꞌdíni, “Ma mãlãyíkã rĩ pi sẽ unga ũlí rú, ma mávé ãtíꞌbá rĩ pi újá dị̃ ãcí rú.” 
ꞌBo átá Mvọ́pị vé tã ꞌdíni kĩnĩ, “Mi Múngú ꞌi, mi ímụ́ mãlũngã rĩ rụ tã be pịrị. Mi mãlũngã rĩ rụ mụzú nyonyo. 
Mí lẽ tã ꞌoó pịrị, mí gã tã ũnjí sĩ, kúru ma mívé Múngú, má ĩpẽ mi ꞌbãá ãmbúgú mívé ũndĩ rĩ pi drị̃gé, mî adri rí ãyĩkõ sĩ.” 
Múngú gõ kpá ꞌyoó Mvọ́pị ní kĩnĩ, “Úpí, íꞌdóngárá gá ꞌdãá, mí gbi ꞌbụ̃ pi vũ be nĩ. 
ꞌBụ̃ pi vũ be, kộpi ímụ́ dẹ rá, ꞌbo mi ímụ́ adri mụzú ꞌdániꞌdáni. Kộpi ímụ́ dẽ sụ̃ bõngó ní dẽé rĩ tị́nị. 
Mi ímụ́ kộpi tra sụ̃ ĩ ní bõngó akoóko rụ̃kụ̃ rĩ traá rĩ tị́nị, mi ímụ́ kộpi újá sụ̃ ĩ ní bõngó újá rĩ tị́nị. ꞌBo mi áwí adri ídri rú ãzini mi adri mụzú ꞌdániꞌdáni.” 
Múngú ꞌyo ꞌî Mvọ́pị ní kĩnĩ, “Mí úrí mâ drị́ ẹ̃ndẹ́pị gé, vũrã má ní mãlũngã rụzú rĩ gé cĩmgbá á ꞌbã dõ mívé ariꞌba rĩ pi mî pálé gá gí ká.” ꞌBo ꞌyo mãlãyíkã ãzi ní ꞌdíni kuyé. 
Mãlãyíkã rĩ pi índrí, ĩpẽkí kộpi ímụ́ ꞌbá ĩ ní lẽé paá rĩ pi ã tã mbaá, kộpi ẽ ị́sụ́kí rí ídri ꞌdániꞌdáni rĩ ãní bẽnĩ. 
