Iꞌdangárá.
18.
Tã má ní ndreé ꞌdĩri ã vụ́drị̃ gé, á gõ mãlãyíkã ãzi ndreé, ĩri ri ĩfũ ímụ́zú ꞌbụ̃ gé ꞌdãásĩ. Mãlãyíkã ꞌdĩri ĩpẽkí ĩri ímụ́zú ũkpõ be, ĩrivé dị̃ngárá ĩmgbẽrẽ vũ rĩ ẽ drị̃ índré kuú uletere. 
Mãlãyíkã rĩ ní trezú ụ́ꞌdụ́kọ́ be ụrụ ꞌdãá kĩnĩ, “Kụ̃rụ́ ãmbúgú Bãbẽlónã vé rĩ iza ꞌi gí káyã! Kụ̃rụ́ rĩ újá nóni ꞌi ícá vũrã índrí ũnjí rĩ pi ní rizú adrizú ni, ãríŋá ĩ ní gãá sĩ rĩ pi ní adrizú ni, ãzini ãꞌwá ũnjí rĩ pi ní adrizú ni. 
ꞌBá ãngũ rĩ pi agá rĩ pi ãrẽvú céré mvụkí vị́nyọ̃ ũkú ọ̃wụ́ rú rĩ vé rĩ ĩmẽrẽzú ãní. ꞌBãgú vũ drị̃gé rĩ pi céré lakí ĩri sĩ rá, ãzini ꞌbá ngá ụzịꞌbá vũ drị̃gé rĩ pi ícákí ãꞌbú be ambamba ĩrivé tã ũnjí rĩ sĩ.” 
Má ní kpá ụ́ꞌdụ́kọ́ ãzi yịzú íngázú ꞌbụ̃ gélésĩla kĩnĩ, “Ĩmi ꞌbá ma ẹ̃ꞌyị̃ꞌbá gí rĩ pi, ĩmi ĩfũkí Bãbẽlónã agásĩ ãmvé, lẽ ĩmi fikí ĩrivé ũnjĩkãnyã ꞌdĩꞌbée agá ku, ẽ ĩrĩŋãkí rí ĩmi ĩrivé ũnjĩkãnyã sĩ ku. 
Ũkú ọ̃wụ́ rú rĩ vé ũnjĩkãnyã úmú ꞌi gaá ambamba. Ũnjĩkãnyã ĩri ní ꞌoó rĩ pi vé tã ꞌde Múngú ẹ́sị́ agá ꞌdãlé ũnjí. 
Mí ĩrĩŋã ĩri sụ̃ ĩri ní tã ũnjí ꞌoó ꞌí ọ̃gụ̃pị́ị rụ́ꞌbá gá rĩ tị́nị, mí ẹndị ĩri ĩrĩŋãá vú ị̃rị̃ ũnjĩkãnyã ĩri ní ꞌoó ꞌdĩri sĩ, ꞌí sẽ ĩri ní jĩkó Múngú vé ĩgãŋá agá ꞌdĩri mvụụ́ vú ị̃rị̃. 
Ũkú ꞌdĩri ri ꞌi íngú ãꞌbú ívé ꞌí ní ị́sụ́ kárákará ꞌdĩꞌbée sĩ, lẽ mî ọ̃cụ̃ ĩri ĩzãngã nyaá ũnjí ũnjí. Ĩri ri ꞌi íngú ꞌí ẹ́sị́ agá ꞌdãá, ‘Má úrí kuú ꞌbá ãmbúgú rú, má adri ọ̃wụ́zị́ kuyé, á ngo ãá ãluŋáni ku.’ 
Kúru ụ́ꞌdụ́ ãlu, ĩ ímụ́ ĩri ị̃wọ̃nyọ̃, ĩri ímụ́ drã rá, ĩri ímụ́ ri ãá ngo, ẹ̃bị́rị́ ri ímụ́ ĩri fụ ũnjí ũnjí, ãzini ĩri ímụ́ ve ãcí sĩ mgbĩlímgbĩlí. Úpí Múngú Ũkpõ ꞌDị́pa ri ímụ́ tã lị drị̃ ni gé nĩ.” 
ꞌBãgú vũ drị̃gé nõgó riꞌbá laꞌbée ũkú rĩ sĩ, ãzini ãyĩkõ ị́sụ́ꞌbá ãꞌbú ĩrivé rĩ sĩ rĩ pi, kộpi ímụ́ kụ̃rụ́ Bãbẽlónã vé rĩ vé zãngárá ndre ĩ mị sĩ, kộpi ímụ́ ngo ĩri sĩ mị̃ị́ndrẹ be. 
Ĩzãngã ꞌbá Bãbẽlónã vé rĩ pi ní ímụ́ ị́sụ́ ꞌdĩri sĩ, ụ̃rị̃ sĩ, ꞌbãgú rĩ pi ímụ́ pá tu ku rárá rú, kộpi ꞌyo, “Ĩzãngã! Ĩzãngã ri ímụ́ adri kụ̃rụ́ Bãbẽlónã vé adriípi ãmbúgú ũkpõ be rĩ ní. Sâŋá ãluŋá agá, lịkí tã Bãbẽlónã drị̃gé gí.” 
ꞌBá riꞌbá ngá ụzịꞌbá vũ drị̃gé nõgó rĩ pi ímụ́ ãá ngo ĩzãngã ĩzãngã rú kụ̃rụ́ Bãbẽlónã vé rĩ ã tã sĩ, ãꞌdiãtãsĩyã ꞌbá ãzi gõópi kộpivé ngá jeépi ni ꞌdãáyo. 
Kộpivé dábũ, aya ọ́gụ́ꞌbá ọ́gụ́ọ̃gụ̃ rĩ pi, írã ãjẽ be ụrụ rĩ pi, mãyãkã ọ́gụ́ꞌbá ọ́gụ́ọ̃gụ̃ ãjẽ be ụrụ rĩ pi, bõngó ũnyĩ be rĩ pi, bõngó ndrọ̃lụ̃ndrọ̃lụ̃ rĩ pi, bõngó ọ́gụ́ꞌbá nyilínyilí rĩ pi, bõngó ikaka rĩ pi, pẹtị ĩ ní ũsĩí sụ̃ marígó pi tị́nị ikaka rĩ pi, ngá ãrẽvú ĩ ní údé ĩwá sị́ sĩ rĩ pi, párángi ãjẽ be rĩ pi, aya mãlámãlá rú rĩ pi, aya rĩ pi, írã imve imve ãjẽ be rĩ pi, 
ngá ẹ̃jị́ be ngụ̃ꞌbá sụ̃ tãngãwụ́zị̃ tị́nị rĩ pi, ãzini ẹ̃jị́ be ngụ̃ꞌbá sụ̃ ị̃ngị́rị̃ŋá tị́nị rĩ pi, ngá ĩ ní rií zãá ngụ̃ꞌbá sụ̃ ágómvá tị́nị rĩ pi, mị́rẹ̃ rĩ pi, ngá ụrụkọ ngụ̃ꞌbá ndrị̃ndrị̃ rĩ pi, vị́nyọ̃ rĩ pi, ũdu rĩ pi, fúndru mĩnímíni rĩ pi, ãnyá rĩ pi, tị́ rĩ pi, kãbĩlõ rĩ pi, hũsánĩ rĩ pi, ãrãbíyã ĩ ní rií useése rĩ pi, tụ́gẹ̃rị̃ rĩ pi, ꞌbá ĩ ní urụụ́ íjị́ ẹ̃ꞌdị́ gélésĩla rĩ pi, kộpivé ngá ꞌdĩꞌbée, ꞌbá ãzi jeépi ni ꞌdãáyo. 
ꞌBá riꞌbá ngá ụzịꞌbá rĩ pi ní ꞌyozú ꞌbá Bãbẽlónã vé rĩ pi ní kínĩ, “Ngá ĩmi ní rií ẹ́sị́ ꞌbãá drị̃ ni gé ꞌdĩꞌbée ãvĩ nóni ĩmi drị́gé sĩ gí, ãꞌbú ĩmivé rĩ pi, ãzini ngá ũnyĩ be rĩ pi ãvĩ céré gí, ĩmi gõkí ị́sụ́ ãluŋáni ku.” 
ꞌBá riꞌbá ngá ụzịꞌbá kụ̃rụ́ Bãbẽlónã vé rĩ agá ãꞌbú ị́sụ́ꞌbá ambamba rĩ pi, ụ̃rị̃ sĩ, kộpi fũ mụ pá tu ku rárá rú, ãꞌdiãtãsĩyã ĩ fikí rí ĩzãngã rĩ agá ĩndĩ ku. Kộpi ímụ́ ãá ngo ĩzãngã ĩzãngã rú. 
Kộpi ngo ụ́ꞌdụ́kọ́ be ụrụ ꞌdãá, “Ĩzãngã! Ĩzãngã kụ̃rụ́ ãmbúgú Bãbẽlónã vé rĩ ní! ꞌBá kụ̃rụ́ rĩ agá rĩ pi úsúkí ĩ bõngó ũnyĩ be ni pi sĩ, bõngó ndrọ̃lụ̃ndrọ̃lụ̃ rú ni pi sĩ, bõngó ikaka ni pi sĩ, kộpi ũꞌyĩkí mãyãkã dábũ rú ọ́gụ́ꞌbá lị̃lị̃ ni pi ĩ bị́ gé, ũꞌyĩkí írã ọ́gụ́ꞌbá ọ́gụ́ọ̃gụ̃ ni pi ĩ umbe gá, ũꞌyĩkí ngá dị̃ị́pi lị̃lị̃ ĩ ní zịị́ pálĩ rĩ pi ĩ drị́gé. 
Mívé ãꞌbú kárákará ꞌdĩꞌbée ĩ ímụ́ iza sâ ãlu agá.” Ũgalaku kũlúmgba ẽ drị̃ koꞌbá rĩ pi ãrẽvú céré, ꞌbá kũlúmgba újị́ꞌbá rĩ pi be, ãzini ꞌbá ẹ́cị́ꞌbá kũlúmgba sĩ ngá ụzịꞌbá rĩ pi be céré, kộpi fũ kụ̃rụ́ Bãbẽlónã vé rĩ agásĩ ụ̃rị̃ sĩ, kộpi mụ pá tu rárá rú. 
Kộpi kádõ ímụ́ ãcígã kụ̃rụ́ Bãbẽlónã vé rĩ ní vezú rĩ ndreé, kộpi útré ụ́ꞌdụ́kọ́ be ụrụ ꞌdãá, kộpi ꞌyo, “Kụ̃rụ́ ãzi nyo kụ̃rụ́ ãmbúgú ꞌdĩri ndẽépi ni anigé?” 
Kộpi nyọ̃ọ́kụ́ úmvú ĩ drị̃gé, kộpi ngo ĩzãngã ĩzãngã rú ụ́ꞌdụ́kọ́ be ụrụ ꞌdãá, kộpi ꞌyo, “Ĩzãngã! Ĩzãngã kụ̃rụ́ ãmbúgú Bãbẽlónã vé rĩ ní! ꞌBá ẹ́cị́ꞌbée kũlúmgba sĩ yị̃ị́ tafu rĩ agásĩ rĩ pi ị́sụ́kí ãꞌbú ꞌa ni gé ambamba. Izakí kụ̃rụ́ rĩ sâŋá ãlu agá!” 
ꞌBo ĩmi mãlãyíkã adriꞌbá ꞌbụ̃ gé ꞌdĩꞌbée, lẽ ĩmi adrikí ãyĩkõ sĩ. Ĩmi ꞌbá Múngú vé adriꞌbá ule rĩ pi Yẹ́sụ̃ vé ꞌbá áyúãyũ rĩ pi be, ãzini nẹ́bị̃ rĩ pi be, lẽ ĩmi adrikí ãyĩkõ sĩ, ãꞌdiãtãsĩyã Múngú ĩrĩŋã ꞌbá kụ̃rụ́ Bãbẽlónã vé rĩ agá rĩ pi tã kộpi ní ꞌoó ĩmi ní ũnjí rĩ sĩ. 
Mãlãyíkã ãzi ũkpõ be ni íꞌdụ́ írã ãmbúgú, ĩri ní ꞌbezú yị̃ị́ tafu rĩ agá ꞌdãá. Ĩri ní ꞌyozú kĩnĩ, “Mi kụ̃rụ́ ãmbúgú Bãbẽlónã vé rĩ, Múngú ri ímụ́ mi iza ũkpõ sĩ rá, gõkí mi ị́sụ́ ndreé dị̃ị́ ku. 
Ụ́ꞌdụ́kọ́ kụ̃dị́ vé ni, ụ́ꞌdụ́kọ́ ꞌbá úngó ngoꞌbá ni pi vé ni, ụ́ꞌdụ́kọ́ jẽlẽgú vé ni, ãzini ụ́ꞌdụ́kọ́ gũké vé ni gõkí yịị́ mí agá dị̃ị́ ku. ꞌBá úmĩ be ẹ̃zị́ ngaápi mí agá ni gõkí ị́sụ́ dị̃ị́ ku. Írã ngá ꞌyịzú ni vé ụ́ꞌdụ́kọ́ gõkí yịị́ mí agá dị̃ị́ ku. 
Lámbã vé ãcí gõ dị̃ị́ mí agá dị̃ị́ ku. ꞌBá ĩ jeꞌbá úꞌdí rú rĩ pi gõkí mụụ́ adrií mí agá dị̃ị́ ku. Mívé ꞌbá ándúrú ngá jeꞌbá, ãzini ngá ụzịꞌbá rĩ pi ã rụ́ kụkụ vũ drị̃gé nõgó. Mívé ũjõgũ sĩ, ꞌí ri ꞌbá ãngũ rĩ pi agásĩ rĩ pi ẽ mị ũꞌbãá fií ũnjĩkãnyã agá. 
Múngú ĩrĩŋã Bãbẽlónã ri, ãꞌdiãtãsĩyã nẹ́bị̃ rĩ pi, ꞌbá Múngú vé rĩ pi, ãzini ꞌbá Múngú vé ĩ ní úꞌdị́ vũ drị̃gé nõgó rĩ pi, kộpivé ãrí dã kụ̃rụ́ ꞌdãri agá.” 
