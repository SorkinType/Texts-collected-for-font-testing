Iburaninkeeɓe.
10.
Tawreeta, hollitan nun tan ɗoogi huune geetum, garoojum, ka hollitintaa huune ɗum e hoore mum. Kan acci ka waawataa ko laatini ɓattotooɓe Alla hebbuɓe e laawol waɗugo sadakaaji gooti ɗin baadey fu, e der duuɓol fu. 
To tawreeta waawino laaɓingo ɓe, maa ɓe acciino waɗugo sadakaaji, ɓerɗe maɓɓe bo gaccataako ɓe, gam ɓe laaɓinaama de woore, go ɗum heƴi faa e baadey. 
Amma kiiseteeɗi ɗin e siwtora himɓe hakkeeji mum duuɓol fu. 
Gam waɗataako ƴiiƴam ga'i, e ginniiji ikkina hakkeeji. 
Gam majjum, no Almasiihu warata der duuniyaaru, o bati Alla o wi'i: «A yiɗaa sadakaaji kiiseteeɗi e dokke, amma a siriyanake am ɓannu. 
A seyortaako sadakaaji buuɗeteeɗi e sadakaaji ikkinooji hakke. 
Den bi'umi: “Mi nani, mii wara waɗugo ko jiɗuɗaa, an Alla, non non ɗum winnaa dow am der dewtere taggeteene.”» 
Aran, o wi'i: «A yiɗaa sadakaaji kiiseteeɗi e dokke, e sadakaaji buuɗeteeɗi, e sadakaaji ikkinooji hakke. Nani bo, huune ɗum fu, sakkete nun hande no tawreeta batiri. 
Ɓaawo mum, o wi'i: «Mi nani, mii wara gam mi waɗa ko jiɗuɗaa.» Non Alla mooytiri sadakaaji arandeeji, go o jooɗini ɗiɗaɓa. 
En laaɓinaama e hakke, gam Yeesu Almasiihu waɗii ko Alla yiɗi. O sakkii ɓannu makko de woore, ɗum heƴii faa e baadey. 
Limaamiijo fu e yaha gollirde mum nyalaane fu. Oo sakka sadakaaji gooti ɗin de ɗuuɗɗum, amma ɗi baawataa ko mooyti hakkeeji pay. 
Amma oo ɗo kan, waɗii sadaka goota tan gam mooytugo hakkeeji, ɓaawo mum o jooɗii ley nyaamo Alla faa e baadey. 
Ton o heɗii Alla waɗa wanyuɓe mo laatoo jaaɓirɗum koyɗe makko. 
Gam e sadaka goota kan o laatiniri ɓe o laaɓini hebbuɓe, faa e baadey. 
Kanjum bo Ruuhu Ceniiɗo seedanii en, wi'i: 
«Joomiraawo wi'i: Alkawal ŋal kaɓɓanmi e maɓɓe nani, ɓaawo nyalaaɗe ɗee, mi wattan sariyaaji am der ɓerɗe maɓɓe, mi winnan ɗi der hakkillo maɓɓe.» 
O wi'i kade: «Mi siwtortaa hakkeeji maɓɓe kade, e boofi maɓɓe.» 
Nani bo to hakkeeji yaafaama, doole bane sadaka ikkinoojum hakke waɗee. 
Onon banniraaɓe, ƴiiƴam Yeesu hokkii en laawol naatugo der nokkuure ɓurne senaago. 
O maɓɓitanii en laawol kesol, ŋol yonki, gaɗa wudere wirnirde, waato ɓannu makko. 
Een goodi hooreejo Limaamiiɓe ardinaaɗo der suudu Alla. 
Gam majjum, en ɓattee Alla e ɓerɗe goote, e goonɗinki kebbuki, laatoo ɓerɗe meeɗen laaɓinaama e ko gaccotoo en, ɓalli men lootiraama e diyam ceniiɗam. 
En ceedee ko kooliɗen, to en tampee, gam kaɓɓanɗo en alkawal e laatii koolaaɗo. 
En ballontiree gam kolliten yidde hakkune men, gaɗen bo golle booɗuɗe. 
To en accee hawtugo e goonɗinɓe hande no woɓɓe waɗata. Amma baajontiree, hakko du no oon ji'a nyalaane Joomiraawo e faanoo. 
Gam to en gaɗii hakke e sago men, ɓaawo de annitinɗen gooŋa, sadaka gom kade walaa ikkinoowa hakkeeji. 
Ko horii tan woni, keɗoɗen e kulol kiita Alla, e yiite kalkoowe yedduɓe Alla. 
To neɗɗo taƴii tawreeta Muusa, sey o waree, o yurmataake, to himɓe ɗiɗo naa bo tato seedake ɗum! 
To goɗɗo yawike Ɓiɗɗo Alla, go o daarii ƴiiƴam alkawal ɗam Alla laaɓiniri mo huune baanji, go o yenni Ruuhu kokkoowo en moƴƴere, e gooŋa, joomum heɓan kiita ɓuruka hallugo. 
Gam een anni Alla bi'uɗo: «Min nun wattotoo, min nun yoɓata.» O wi'i kade: «Joomiraawo hiitoto himɓe mum.» 
Yanugo e junŋo Alla yonkinteejo e hunnii puy! 
Ciwtoree nyalaaɗe arandeeje, ɓaawo de Alla yaynani on, on jarii bone mawɗe, amma on darike e semme, kaɓuɗon. 
Wakkati mum, on jennaama yeeso himɓe, tooraɗon, kawtuɗon e tooreteeɓe hande mooɗon. 
On jurmake maɓɓaaɓe der kasu, nootiɗon e seyo ko gooduɗon teetaa, gam oon anni oon goodi kujje ɓuruɗe wooɗugo, tabitintooɗe. 
Gam majjum, to on boppee hoolaare mooɗon, gam ne waddanan on riiba mawka. 
E gooŋa, oon goodi bukaata munyal, gam keɓon ko Alla haɓɓani on alkawal, to on gaɗii ko o yiɗi. 
E winnii der Dewtere: «Ɗo e yeeso seɗɗa, seɗɗa tan horii kaanuɗo wara, waran, o ɓooyataa. 
Neɗɗo am poonnitiiɗo wuuran e goonɗinki, amma to o wittii ɓaawo, ɓerne am seyortaako mo.» 
Enen, en galaa caka wittooɓe ɓaawo gam halka. Amma caka goonɗinɓe, gam yonkiiji men hisa. 
