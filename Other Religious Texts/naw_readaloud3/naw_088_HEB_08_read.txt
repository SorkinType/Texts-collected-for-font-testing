Hib.
8.
Nbɩɩnbɩɩ asɩn mʋ nɩɩ an tɔwɛ falɛ kpini mʋ ɩ gyɛ yɛ, an sʋ Ɩbwaarɛ oseepu bɩlɩsa asɛ mʋ nɩɩ ɔ tɛ Ɩbwaarɛ kuwura‐gya lala mʋ gyisa sʋ sʋsʋ. 
Nɩɩ ee sun kiseepu kusun opula kyɩrɛkyɩrɛkpa kɩkyɩrɛkyɩrɛ mʋ tɔ, nɩɩ kɩ gyɛ tantɩ kubuu gbaa‐gbaa mʋ nɩɩ kɩ bʋ sʋsʋ mʋ. Nɩɩ Ɔnyɩrɩpɛ Ɩbwaarɛ gbaa‐gbaa i yii kɩmʋ, man gyɛ nyɩmɩsa. 
Bɛɛ lɛɛ Ɩbwaarɛ oseepu bɩlɩsa asɛ kʋmaa nɩmʋ yɛ ɔ baa ɔ sʋ nkɛɛ yɛ atɔbwaaya kɔlɔŋɔ ɛɛ sa Ɩbwaarɛ. Ɩmʋ sʋ ɩ dagaa fɛɛ anɛ oseepu bɩlɩsa asɛ Krisito nɩmʋ gbaa maa nyɛ kʋtɔ kʋ taa lɔŋɔ sa Ɩbwaarɛ. 
Nɩɩ ɔ dɩn ɔ bʋ kasɛ sʋ nɩn, naafɔɔ ɔ mɛɛ yɛ ɔ baa ɔ gyɛ Ɩbwaarɛ oseepu kpini‐kpini. Lɩɩ fɛɛ bamʋ nɩɩ bee gyii Ɩbwaarɛ aseepu mʋ, ba wʋla ba bʋ tɔ bɛɛ lɛɛ saraga fɛɛ kanan mʋ nɩɩ Mosesi nbara mʋ ɩ kaapʋ mʋ. 
Nɩɩ kasɛ sʋ Ɩbwaarɛ aseepu kusun mʋ gyɛ sʋsʋ lɛɛ mʋ keduli nɩn, man gyɛ kɩmʋ gbaa‐gbaa nɩn. Kanɩn sʋ saŋa mʋ nɩɩ Mosesi ii biti o yii Ɩbwaarɛ tantɩ kubuu mʋ, Ɩbwaarɛ da mu kumu tɔ tɔwɛ mʋ yɛ, “Kɩɩ sʋ, kɛ fu yii mi osunkpa tantɩ kubuu mʋ kyɛɛkyɛɛ fɛɛ kanan mʋ nɩɩ n kaapʋ fʋ kɩbɩɩ mʋ sʋ mʋ.” 
Amaa Yesu gyii kiseepu kusun mʋ nɩɩ kɩ bʋrɔn gaa kɩ kyɔ Ɩbwaarɛ aseepu banban mʋ lɛɛ. Nɩɩ katɔwɛ kyula pʋpwɛ mʋ nɩɩ Yesu waa yɩla anaa Ɩbwaarɛ nsana mʋ gbaa, kɩ bʋrɔn kɩ kyɔ kɩdɩdaa mʋ, nɩɩ kɩ bɩla kɩ sʋ kɔkɔlɔ kɩda danbɩrasa kɩ kyɔ kɩdɩdaa mʋ. 
Fɛɛ nɩɩ katɔwɛ kyula dɩdaa mʋ nɩɩ Ɩbwaarɛ waa maa asa nsana, nɩɩ kɩ daa ki du kyɛɛkyɛɛ nɩn, naafɔɔ ɩ man tiri sa Ɩbwaarɛ fɛɛ ɔ bɩla waa kɩnyɔsapʋ mʋ. 
Amaa Ɔnyɩrɩpɛ Ɩbwaarɛ wu alibi lɩɩ asa mʋ sʋ, nɩɩ ɔ tɔwɛ yɛ, “Saŋa kʋ ii biti ɔ ba kɛ mɛ, Ɔnyɩrɩpɛ Ɩbwaarɛ n biti n waa katɔwɛ kyula pʋpwɛ maa Ɩsɩrayɩ abi yɛ Gyiwu abi nsana. 
Nɩɩ kɩ mɛɛ yɛ kɩ baa ki du fɛɛ katɔwɛ kyula mʋ nɩɩ n maa bamʋ naana ana a kyɩna waa mʋ, saŋa mʋ nɩɩ n kɩtaa bamʋ abaa tɔ, gyankpaa bamʋ lɛɛ bamʋ lɩɩ Egyipiti mʋ. Lɩɩ fɛɛ ba maa man gyii kesintin lɩɩ mɛ katɔwɛ kyula mʋ tɔ sʋ mʋ, n palɛ mɛ kamaa sa bamʋ. 
Nkɛ mʋ nɩɩ ii biti ɩ ba falɛ tɔ mʋ, ɩnɩmʋ ɩ gyɛ katɔwɛ kyula mʋ nɩɩ n biti n waa maa Ɩsɩrayɩ abi nsana. N biti n taa mɛ nbara waa bamʋ nfɛɛrɛ tɔ, kɛ n kyʋrɔɔ ɩmʋ waa bamʋ nkɔlɔ tɔ. N biti n baa n gyɛ bamʋ Ɩbwaarɛ, kɛ ba baa ba gyɛ mɛ asa. 
Nɩɩ ɔkʋ ɩ gyɛ ɔkʋ man bɩla yɛ ɔ kaapʋ mʋ tɔmaa abɛɛ mu‐nyi mu‐bii tɔwɛ mʋ yɛ, ‘Bɩɩ Ɔnyɩrɩpɛ Ɩbwaarɛ.’ Lɩɩ fɛɛ ɔkʋmaa nɩmʋ ii biti ɔ ba bɩɩ mɛ lɩɩ nbii sʋ naa fʋʋ abɩlɩsa sʋ. 
N biti n taa bamʋ alibi kɛɛ bamʋ, kɛ n man bɩla nyiŋi bamʋ alibi kakɛ akʋ. Mɛ, Ɔnyɩrɩpɛ Ɩbwaarɛ n tɔwɛ kanɩn.” 
Nɩɩ Ɩbwaarɛ maa tɔwɛ lɩɩ katɔwɛ kyula pʋpwɛ mʋ sʋ mʋ, ɩɩ kaapʋ fɛɛ katɔwɛ kyula gyankpaasa mʋ kɩ waa kɩdɩdaa. Nɩɩ kʋtɔ kʋmaa mʋ nɩɩ kɩ ba waa kɩdɩdaa, nɩɩ kɩ man sʋ kyaarɛ mʋ, kii biti kɩ ba fɔyɩ. 
