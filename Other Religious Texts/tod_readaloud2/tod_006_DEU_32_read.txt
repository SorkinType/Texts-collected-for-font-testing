Tɔ Sɛʋɛi Velesiɛi.
32.
Ee, geeɠɔlɔgi, woilo, nà ɓɔɛzu. Ɗa ʋe, ee, zooi, dàawooiti mɛni! 
Nà-faaɠwɛgi ʋu eɠɛ tonai, gòoi ziɛ eɠɛ nɔɗai, eɠɛ duɓui é tufa lɛtɛi ɠa, eɠɛ sabalagi é tufai ɠa. 
Mazɔlɔɔ nà Ɠɔoɠɔ GALAGI laaseigi wosu. À ada-ƓALAGI maamusɛ! 
Toɠa ga fasai, ná-kɛɛwotii laazeeliʋɛ, ná-peleiti pɛ sɔlegɛ, wooɠɛɠila GALAGI ʋe, telebotala vaa la ziima, toɠa telebogai, é zɔle. 
Wɔun wa, tɔun tetemazu, wo yaavaʋɛ, wo la mɔ ga ná-dointi, tɔɔzei sɔgi ɠa wo ʋa, wa ga yaava nuiti, ta sɔletala nuiti. 
Ɠimalala nuɓusɛiti, ɠi ge la ti ma, Ɠɔoɠɔ GALAGI zopelei ɠana wo ʋɛ? Wo-ɠɛɛ laade ɓaa, wo ɓɛtɛ nui? Tɔ laade é ʋa wo ɓɛtɛ, é ʋa wo zei? 
À ɠizɛ wɔlɔwɔlɔ voloiti su, wo ɠida yeeɠɛɠala ɠilagilagi ma ɠonagiti bu. À wo zɔlɔɔ nuiti gaazaɠa, ta dɛɛ ga woye. À wa-nu ʋɔlɔiti gaazaɠa, ta wo ɠala da. 
Siɛgi zu nii é Anii-Pɛ-Unda, é zooi veeni la nuɓusɛiti bɛ, é nuɓusɛiti gaaɠwɛ, ti vaza zooi ɠa, é zooiti kwɛgi la, é zoloo GALA dointi tiegɔi ma. 
Ɠɔoɠɔ GALAGI nɔnɔi ɠa é ga ná-nuɓusɛiti, Zakɔɓe ná-dointi ka ti ga nɔnɔ. 
É Izelayɛle ɠaani teʋebai zu, ná zuɲakai, ʋɛ nu la zeini ná, kɛni suaiti kpain gooi nɔ. É sɛsɛboni, é seɠe, é kula su, é ɠaaɓa ma, eɠɛ gaazuleegi. 
Kɛɛʋɛ eɠɛ koɠɛi nii paai ma yiʋoiti maaloɠazu, é ɠoʋesu ná-ziʋoiti maazu, é ɠoʋegi zuvie, é ti zeɠe, é ti zo ga ɠoʋedeɠaiti, é ɗa li ga tiye. 
Ɠɔoɠɔ GALAGI ɠila kpe nɔ ɠa é loni ti luɠɔ, gala kili gila kpalaa ge la ɠɛni ɓɔni ba. 
É lɛɛni ga tiye zooi ɠaaɠoozazuʋɛ, é ti ɠɔnɔkulani ga kpalaga aniiti. É ti ɠɔnɔkulani ga kɔin gulɔi, é ɠulazu fasai ʋa, é wolive wuluiti pɔnɔni kɔtuɠɔtu zooi zu. 
É ti ɠɔnɔkulani ga nikɛ zaaiti ta-nɔnɔi, ta boli zaaiti ta-nɔnɔi, é ʋɛɛ baala suai ma wulɔiti ba, ta Ɓasan yooi zu ʋaala golaiti, ta ma woli zinɛiti, ta molo ʋapagi é ga ɓeleegi, ta dɔɔ ɓɔi papagi. 
Su la ɠoozani, Yesulun, nii é ga Izelayɛle, é ɓɔɠɔ maalɔtɔai ma, é ɓakani. É wɔɔlɔni, é ɓakpa, gaazuʋɛ ɗa volo. É ɠɛlɛni GALAGI ʋa, nii é tɔun kpɛtɛai, é ná-kizo fasai ʋɛlɛʋili. 
Izelayɛle nuiti ti GALA diini toloi ma, tɔɔzei ti gaaʋɛɛni, ti ʋilɛ gala kiligiti polu, ti ziiɠaawanani ga ti ziɛ ʋele ɲɔiti. 
Ti ɠɛa zalaɠaiti kulazu inɛgiti bɛ, niiti ti la vɔlɔ ga gala, niiti ti la ti ɠwɛɛ, ti ɠulaai ga niinɛ, niiti wo-mɛmɛwolani ti la ɠɛni ti lɛbizu. 
Izelayɛle, è yeema è makɛ vasai ma, nii è zɔlɔɔgai la, è yeema GALA ma, nii é zɛnvui veai è ya. 
Siɛgi zu Ɠɔoɠɔ GALAGI naa ɠaani la, é yiiɠaawanani, tɔɔzei ná-doun zunuiti ta ná-doun anzanuiti ti ɓaaɠoni ma. 
É boni, é ɠɛ ma: «Nà ʋoluavesu ti ʋa, fai nii é ʋaazu ti zɔlɔɔsu, nà naa ʋɛtɛ názu. Mazɔlɔɔ nuɓusɛiti be, ti yaavaai, dointi be, ti la ga wooɠɛɠila nu. 
Ti kɛ̀a ga tolo nu ga naa maaʋele, nii é la ga gala, ti zìiɠaawana ga kɔɔɠɔ ganigiti. Nà ɓalaa, nà ti ɠɛɛzu ga tolo nuiti ga naa maaʋele, nii é la ga zii nɔpɛ. Nà ti yiiɠaawanazu ga zii ta, nii ɠi ge la ma. 
Mazɔlɔɔ nà-ziiɠaawana abui soga, toɠa galai wosu, eyɛsu é zeeli gɔvɛalaazu ɓogi zu, toɠa zooi ta gaa aniiti miizu, é soga gizeiti kpogiti ba. 
Nà maanɔɠɔi ɠiizisu ti ma, nà nà-mɛɛinti kpein pilisu ti ma. 
Pului ɠa ti ɠoloɠolo, kɔlɔkpadimai ʋɛɛ ti ʋa, ɗɔfɔi ti ʋaa. Gè suaiti teʋe ti ma, ti ɗa ti ʋali ga ga ti-ɲiigai, ta kaali ɲɔiti ma wanai. 
Koi yɔɠɔzuʋɛti, boɠa zɔkpɔi ɠa ɠɛ ti ʋolu miná, é ɗa ti ʋala ti-lointi ma, pɛlɛiti bu, dualuagi ɠa zeeli ti pɛ ma, zunu loungoiti, ta anzanu loungoiti, ta ɲiimiɓɔlegiti, ta kɛwola ʋɔlɔiti, ti pɛ. 
Wɔin ɠɛni mà ga gè ti pɛ ma zuwu ɠaaleʋe, nuɓusɛiti ti mina mɔ ɠisiɛ ti zu eteai zu. 
Kɛlɛ gè luani ga ti zili nuiti ti mina ɲɛɛɠula nɔ̀un su, ti ʋa ɠisiɛ ga ta-zobogi ɠa é naa ɠɛa, Ɠɔoɠɔ GALAGI laade, é ʋa naati kpein kɛ. 
Izelayɛle ɠa ga zii, nii balagai ɠi pagɔi ma, ti ʋalagɛ keleɠelegi ma. 
Ni ti ɠɛni ga ɠima nu, ta la ɠɛ faiti zɔɠɔzuɠaazu, ti ɠida ʋelela ʋele vaiti bu. 
Kɔɔɠɔ nu ɠilagi ɠa zoo ɠale é nu waagila (1 000) kpɛ? Ɓaa nu felegɔi nɔ nu waapuugɔi (10 000) ɓɛ? Naa la ɓe naa ɠɛ, ni ti makɛ vasai la ɠɛni ti ʋɔdini, ni Ɠɔoɠɔ GALAGI la ɠɛni yeezeɠeni ti maazu. 
Mazɔlɔɔ ti zili nuiti ti kwɛɛ ga, ta-ɠalagi é ti makɛsu, naa la ga Izelayɛle ná-GALAGI ɠɛʋele. 
Ti ɠɛɛʋɛ eɠɛ kpelei, nii ma zuwui zeɠeai Sɔdɔme, ta ga kpelei nii seɠeai Gɔmɔɔl. Ma lɔɓɔi gwaai wanaʋɛ, leezɛn ɓelei ma waai wanaʋɛ. 
Ta-lɔɔi ɠa ga kaali wanai, toɠa ga pɛɛɠaali wana ɲɔi. 
Kɛlɛ pɛtɛ, nɔ̀un nà, Ɠɔoɠɔ GALAGI, nii gè kɛʋele ɓɛtɛai dɔɔɠuzu, gè makɛ ba ti laalɔɠɔma. 
Nà ɠa gè ga potokula nui, gè ti zala, ʋelei soloogai la ti ma, siɛgi zu ti-ɠɔɠɔi ɓunɛsu la. Mazɔlɔɔ ti ɠoloɠolo foloi maaɓuɠa gola, nii deveai ti ma, naa wola maaɓuɠa.» 
Ungo, Ɠɔoɠɔ GALAGI ɠa ná-nuɓusɛiti tukpɔɠaaleʋe ga telebodai, toɠa ná-botiɠɛ nuiti maawɔinɠa, siɛgi zu é kwɛɛsu la ga ti-zɛbɛi ɓega, nu la mɔ ti zaama a ɠɛ ga duɔ, ɓaa ɓɔɠɔyeema nu. 
Názu, toɠa ɠɛ ma: «Wa-yɛɛ ɠalagiti ta mini mu? Mini ɠa fasai ná, nii wo ɠɛni ɠitosu ba? 
Galagiti ti ɠɛni wa-zalaɠa zua wulɔiti miizu, ti ɗa wa-ʋuya zalaɠai ma lɔɔi ɓɔle, ti wuzeɠe lɛɛ, ti ɓɔ wo ʋa. Ti ɠɛ wo ʋɛ ga wo makɛ anii. 
À suɠwɛɛ deɠɛmu, ga nà ɠila kpe ka gè ga GALAGI, taɠili ge la ná nɔ̀un polu. Nà ɠa nà ɗa paai wo, nà ɠila kpe nɔ ɠa nà ɗa zɛnvui ve, nà ɠa gè maawanai woni, nà ɠa gè kɛdɛsu, nà sona, nu nɔpɛ ge la zooga é ʋa kula zèa. 
Mazɔlɔɔ gè yeelɛa geezu, gè dɛɛ, gè ɠɛ ma: ‹Eɠɛʋelei gè vulua la ga ɠite, eyɛsu ɠɔ, 
gè nà-boɠa zɔkpɔi ɠaalia, gè wuzeɠea potokulai ma, nà nɔ̀nɔ ʋotokulazu màayoseɠe nuiti ma, gè naati kpein sala, niiti ti wɔ̀inzeɠeai. 
Sìli nuiti ti-ɲamai ɠa nà-mɛɛinti so eɠɛ dɔɔi, nà-boɠa zɔkpɔi ɠa yiɠo ga nuiti ma zuai, ta nu maawanaiti ta duɔiti ti-ma ɲamai, ta sìli nuiti ta-ɠundiɠiiti tɔungiti.› » 
Zii ɠiligiti, à ɠoozunɛ ná-nuɓusɛiti ma! Ɠɔoɠɔ GALAGI ɠa ná-botiɠɛ nuiti ti zaa vai ʋotokulazu, toɠa potokulai ɠɛɛzu sili nuiti ma, toɠa koto gba vai ɠɛɛzu zooi ʋɛ, ná-nuɓusɛiti bɛ. 
Moize ta Nun ná-doun zunui Zozuwe ti ʋaani, ti niima wuye wooiti kpein kala nuɓusɛiti bɛ, naati ti mɛnini. 
Moize ɓegai ma ga niima wooiti kpein bo Izelayɛle nuiti ma, 
é ɠɛni ti ma: «À ɠizɛ niima wooiti kpein su, nii gè kɛɛzu ga zeele wooi wo laalɔɠɔma za. Wa wo-lointi kala ga tiye, naa ɠa a kɛ, ti ɠolo tɔgi ná-deveiti kpein bu, ti ziɛ la. 
Mazɔlɔɔ é la ga wafuun goo wo ʋɛ, wa-eteai ɠa su, niima wooi maaʋele ma, wo-zii zu ɠa ɠooza naama yooi zu, nii wo ʋaazu sɔlɔɔsu ga wɔnɔ, wa Zuludɛn ɓudɛna.» 
Naama volo ná nɔ, Ɠɔoɠɔ GALAGI ɓɔɛni Moize ʋɔ, é ɠɛ ma: 
«Lɛ Aɓalime ɠize ɲɛkpɛiti ma, è lɛ Neeɓo gizei ma, nii é Moaɓe yooi zu, Zeeliko letemaʋɛ, è Kanaan yooi ʋɛtɛ, nii gè feezu Izelayɛle nuiti bɛ ga tɔnɔ. 
Ɗa zaazu gizei naa ma, nii è ʋaazu lɛɛzu ma, è li è-mɛmɛwolani pɔ, ti zaai, eɠɛʋelei è-liɛ Aalɔn zaani la Ɠɔɔl gizei ma, é li mɛmɛwolani pɔ ti zaai. 
Tɔɔzei wo la ɠɛɛni ga lada nu bɛ̀ Izelayɛle nuiti saama, Meeliɓa ɗɛiti pɔ bɛ, Kadɛse, Sin teʋebai zu. Wo la ɠɛni vaani bu, nà-ɲadedai ʋa ɠula kɛlɛma Izelayɛle nuiti gaazu. 
Ɗa yɛ ɠoozama, è zooi naa ɠa ga ɠaazu, nii gè feezu Izelayɛle nuiti bɛ, kɛlɛ è la lɛa ná.» 
