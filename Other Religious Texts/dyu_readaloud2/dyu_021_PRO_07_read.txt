Zanaw.
7.
Ne dencɛ, ne ta kumaw to i hakiri ra, ne ta kumakan mara ka ɲa i jusukun na. 
Ne ta kuma mara janko i ye si sɔrɔ, ne ta ladirikan kɔrɔsi kosɛbɛ, i ko i bɛ i janto i ɲakisɛ ra cogo min na. 
O kumaw siri i borokandenw na, a sɛbɛ i jusukun walaka kan. 
A fɔ hakiritigiya ma ko: «Ele ye ne balemamuso le ye!» Faamuri wele ko i terimuso! 
Ni o kɛra, o bɛna i tanga muso sunguruba ma, ka i tanga muso yaalabaga ma, ani a ta mɔgɔmalasakumaw. 
Lon dɔ, ne tun bɛ ne ta bon finɛtiri ra, ne tun bɛ flɛri kɛra finɛtiri nɛgɛsansan wow fɛ. 
Ne ka cɛden dɔ ye naloman dɔw cɛ ra, ne ka cɛden dɔ kɔrɔsi kanbelenw cɛ ra, min hakiri tun ka dɔgɔ. 
A tun bɛ nana sira kan o muso ɲɔgɔn dɔ ta so fan na, a tun ka o muso ta sosira ta. 
Terebenda wagati tun lo, wuladayanfan fɛ, su damina wagati ra, dibi donwagati ra. 
Muso dɔ barara ka bɔ ka na a kunbɛn, a ta fanidoncogo tun bɛ i ko jatɔmuso, ŋaninyajugu b’a jusu ra. 
A da ka ca, a tɛ maro, a tɛ sigi a ta so ka ye. 
Ni a tɛ sirada ra, a bɛ dugu kɔnɔ, a bɛ tɛmɛ sirafaranw bɛɛ ra, ka to ka cɛw le kɔnɔ. 
A ka kanbelen poron k’a mina o cogo le ra, ka melege a ra, k’a fɔ kanbelen ye, hali a ma maroya, ko: 
«E, ne tun ka kan ka ninsɔndiya saraka* min faga, ne sera ka o layiri dafa bi. 
«O kosɔn ne bɔra ka na i kunbɛn, ne ka i yɔrɔɲini, fɔ ka i ye. 
Ne ka birifaniw lala ne ta lanan kan, k’a labɛn ka ɲa, ne ka Misiran jamana ta birifani ɲumanman dɔw le la a kan. 
Ne ka ne ta layɔrɔ kasa diya ni turu kasadimanw ye: miri turu, ani alowɛsi turu, ani sinamɔne turu. 
Na, an ye ɲɔgɔn kanu, ka fa ɲɔgɔn na, fɔ ka ɲanamini, fɔ ka taga dugu gbɛ, an ye ɲɔgɔn lɔgɔrakɛ kanuya ra. 
Sabu ne cɛ tɛ so, a tagara tagamajan dɔ le ra. 
A ka wari caman le don a ta waribɔrɔ kɔnɔ ka taga, a tɛ sekɔ fɔ ni karo janfara.» 
O muso ka o kanbelen mina ni a ta ceguya ye, a k’a nɛgɛ fɔ k’a sɔrɔ ni a ta mɔgɔmalasa kumaw ye. 
O yɔrɔnin kelen bɛɛ, kanbelen gbanna a kɔ, i n’a fɔ o bɛ tagara ni misi min ye a fagayɔrɔ ra, i n’a fɔ o bɛ tagara ni fatɔ min sirinin ye a bugɔyɔrɔ ra, 
fɔ biɲɛ dɔ ye na a sɔnkun sɔgɔ. A bɛ i ko kɔnɔnin min bɛ bori ka taga a yɛrɛ don jɔ ra, sabu a t’a lɔn ko ale nin bɛna to a ra. 
Ayiwa, sisan ne dencɛw, aw ye ne lamɛn! Aw ye aw janto ne darakumaw ra! 
I kana i ta miiriya sama ka taga nin muso ɲɔgɔn ta sira fɛ, i kana a ta siraw ta ka i yɛrɛ latunu. 
Sabu a ka cɛ minw laben ka ban ka o faga, o ka ca; a ka minw faga, o bɛɛ tun ye cɛ barakamanw le ye fana. 
A ta so ye kaburu sira le ye, sira min bɛ mɔgɔ lajigi fɔ saya ta so yɛrɛ kɔnɔ. 
