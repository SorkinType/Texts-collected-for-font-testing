Ezayi.
5.
Aw y’a to ne ye ne diyanyamɔgɔ ta dɔnkiri la; ne bɛna o la ne diyanyamɔgɔ ye a ta rɛzɛnforo ko ra: Rɛzɛnforo dɔ tun bɛ ne diyanyamɔgɔ fɛ, a tun bɛ kuru kɛrɛ fɛ, dugukolodiman dɔ ra. 
A k’a yɔrɔ siyɛn, k’a kabakuruw bɔ, ka rɛzɛnsunɲumanw turu a ra. A ka foro kɔrɔsibagaw ta gbata lɔ foro cɛmancɛ ra, ka rɛzɛnforogidinga dɔ sogi. A tun b’a bisigi ko rɛzɛnforo bɛna rɛzɛnɲumanw le kɛ, nka a nana rɛzɛn kumuninw le kɛ. 
Ayiwa, sisan aw Zeruzalɛmukaw, ani aw Zuda mara mɔgɔw, aw ye nin kiti tigɛ ne ni ne ta rɛzɛnforo cɛ! 
Mun wɛrɛ le tun ka kan ka kɛ ne ta rɛzɛnforo ra, ni ne ma min kɛ a ra sa? Ne tun b’a bisigi ko a bɛna rɛzɛnɲumanw le kɛ; mun na a ka rɛzɛn kumuninw kɛ? 
Ayiwa, ne bɛna min kɛ ne ta rɛzɛnforo ra, aw y’a to ne ye o fɔ aw ye sisan! Ne tun k’a lamini ni sansan min ye, ne bɛna o waraga, k’a to bɛganw y’a domu. Ne bɛna a kogow ben, k’a to mɔgɔw y’a dondon. 
Ne bɛna a kɛ yɔrɔ lakolon le ye; mɔgɔ tɛna a borow tigɛtigɛ ka o dakaɲa, k’a sɛnɛ tuun. Nɔnfɔnw, ani ŋaniw le bɛna wuri a ra. Ne bɛna a fɔ sankabaw ye ko o kana sanji ben a kan tuun. 
Ayiwa, Fangatigi Ala ta rɛzɛnforo, o ye Izirayɛli ta mɔgɔw le ye. Zuda ta mɔgɔw, olugu le ye a ta yiriforo kanunin ye. A tun b’a bisigi ko o bɛna terenninya sira le tagama, nka o ka terenbariya sira le tagama; a tun b’a bisigi ko a bɛna terenninya sira le tagama, nka a ka mɔgɔtɔɲɔkan le mɛn. 
Bɔnɔ bɛna aw sɔrɔ, aw minw bɛ bonw lɔ caman ka o fara ɲɔgɔn kan, ka forow mina caman ka o fara ɲɔgɔn kan, fɔ ka taga yɔrɔ bɛɛ ban, k’a to aw kelen dɔrɔn ye sigi jamana kɔnɔ. 
Fangatigi Ala ka nin le fɔ k’a don ne toro ra, ko: «Sigiya t’a ra, nin bon caman bɛna kɛ yɔrɔ lakolonw le ye; nin bonba cɛɲumanw lakolon bɛna to. 
Rɛzɛnforo ɛkitari saba, o ta rɛzɛnji tɛna tɛmɛ litiri binaani kan; simankisɛ bɔrɔ tan dannin, siman min bɛna sɔrɔ o ra, o tɛna tɛmɛ bɔrɔ kelen kan.» 
Bɔnɔ bɛna aw sɔrɔ, aw minw bɛ wuri sɔgɔmada joona fɛ, ka bori ka taga minnifɛn farimanw nɔ fɛ; su bɛ janfa ka aw to kɛnɛ ma, k’a sɔrɔ duvɛn nege belen gbannin bɛ aw ra. 
Korafɔkanw, ani gɔnifɔkanw, ani longanfɔkanw, ani filenfiyɛkanw, ani duvɛn, o fɛnw le bɛ o ɲanagbɛ. Nka o mɔgɔw tɛ Matigi Ala ta kɛwalew jatera; a boro ka baara min kɛ, o ɲa tɛ o yera. 
O kosɔn o bɛna ne ta mɔgɔw mina ka taga ni o ye, o ta kolɔnbariya kosɔn. O ta fagamaw bɛna kɛ kɔngɔtɔw ye, o ta mɔgɔ tɔw, minlɔgɔ le bɛna olugu halaki. 
O kosɔn kaburu b’a kandinga dayɛlɛ k’a bonya; a b’a da waga, fɔ k’a tɛmɛ a dan kan. O ta fagamaw, ani mɔgɔ tɔw bɛɛ bɛ jigi a kɔnɔ, ani o ta ɲanagbɛkanw ni a mankan bɛɛ. 
O kosɔn adamadenw bɛna suuru, mɔgɔw bɛna majigi, yɛrɛbonya bɛ minw ta flɛrikɛcogo ra, olugu kun bɛna suuru. 
Fangatigi Ala bɛna a ta bonya yira ka kaɲa ni a ta can ye, Ala saninman bɛna a ta saninmanya yira ka kaɲa ni a ta terenninya ye. 
Sagaw bɛna bin ɲimi dugu cinin kɔnɔ, k’a kɛ i n’a fɔ o bɛ kongo le kɔnɔ; naforotigiw tagara ka o ta yɔrɔ minw to, o yɔrɔw le bɛna kɛ baw ta binɲimiyɔrɔ ye. 
Bɔnɔ bɛna aw sɔrɔ, aw minw bɛ janfa ta juru kɛ ka terenbariya sama aw yɛrɛ kɔ, ka jurumun sama aw yɛrɛ kɔ, i ko misi bɛ daba sama cogo min na. 
Aw minw b’a fɔ ko: «Ala ye teliya, a ye a ta kow kɛ joona, janko an ye a ye. Izirayɛli ta Ala saninman ye a ta kolatigɛnin kɛ joona, janko an ye a ta kɛta lɔn.» 
Bɔnɔ bɛna aw sɔrɔ, aw minw b’a fɔ kojugu ma ko koɲuman, k’a fɔ koɲuman ma ko kojugu; aw minw bɛ dibirako ta k’a kɛ ko gbɛnin ye, ka ko gbɛnin ta ka o kɛ dibirako ye, ka jusukasiko ta ka o kɛ jusudiyako ye, ka jusudiyako ta ka o kɛ jusukasiko ye. 
Bɔnɔ bɛna aw sɔrɔ, aw minw bɛ aw yɛrɛ kɛ hakiritigiw ye, aw minw bɛ aw yɛrɛ jate kolɔnbagaw ye. 
Bɔnɔ bɛna aw sɔrɔ, aw minw ko, ko aw ɲɔgɔn cɛfari tɛ duvɛnmin na, ko aw ɲɔgɔn jagbɛlɛn tɛ minnifɛn farimanw ɲagamini na. 
O bɛ can di mɔgɔjugu ma surafɛn kosɔn, ka mɔgɔ terennin ta jo bɔsi a ra. 
O kosɔn tasumamana bɛ binjalan jɛni cogo min na, ani binɲaga bɛ jɛni ka ban tasuma ra cogo min na, o cogo kelen na, nin mɔgɔw ta lilinw bɛna tori, o ta fiyerenw bɛna taga fɔɲɔ fɛ i ko gbangban; sabu o banna Matigi Ala ta sariya ra, o ka Izirayɛli ta Ala Saninman darakan mafiyɛnya. 
O kosɔn Matigi Ala dimina a ta mɔgɔw kɔrɔ kosɛbɛ; a b’a boro kɔrɔta o kama ka o bugɔ, fɔ kuruw bɛ yɛrɛyɛrɛ; o suw bɛ benben siraw kan i ko ɲamaɲama. Nka o bɛɛ n’a ta, a ta dimi belen ma mala, a boro belen kɔrɔtanin lo o kama hali bi. 
Ala bɛna tagamasiyɛn dɔ kɔrɔta ka o yira yɔrɔjanmɔgɔw ra; a bɛna filen fiyɛ ka o wele ka na ka bɔ fɔ dunuɲa kun dɔ ra, olugu fana bɛna teliya ka na joona joona. 
O mɔgɔw si tɛ sɛgɛ, o si tɛ dɛsɛ, o tɛ jingɔ, o tɛ sunɔgɔ, o si ta cɛsirijara tɛ yɔgɔyɔgɔ o soro ra, o si ta sanbara juru tɛ foni. 
O ta biɲɛw dabɔnin lo, o ta kalanw samanin lo tuma bɛɛ, o ta sow sengbɔgɔrɔ bɛ i ko kabakuru, o ta sowotorow senw ka teri i ko folonkonto. 
O kulecikan bɛ i ko jara kulekan, o bɛ kule ci i ko jarakanbelenw; o bɛ mankan ci, ka o ta sogo mina ka taga ni a ye, mɔgɔ tɛ se k’a bɔsi o boro. 
O lon na, kɔni, o bɛna mankanba dɔ le bɔ nin jamana kunna, k’a kɛ i ko kɔgɔji mankan. O lon na, ni i ka jamana flɛ, i b’a bɛɛ ye dibi ye, ani kɔnɔnɔfiri; sankabaw bɛna yeelen datugu, ka yɔrɔ kɛ dibifinba ye. 
