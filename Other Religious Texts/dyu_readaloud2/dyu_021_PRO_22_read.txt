Zanaw.
22.
Tɔgɔɲuman ka fisa ni naforoba ye; warigbɛ o, sanin o, mɔgɔw ye kɛ i fɛ, o le ka fisa ni nin bɛɛ ye. 
Naforotigi o, fagantan o, Matigi Ala le ye nin fla bɛɛ danbaga ye. 
Ni mɔgɔ ceguman ka kojugu natɔ ye, a bɛ dogo, nka naloman bɛ kojugu ye, ka taga don a ra, k’a yɛrɛ tɔɔrɔ. 
Yɛrɛmajigi, ani Matigi Ala ɲasiran, o tɔnɔ ye naforo ni bonya ni si ye. 
Ŋaniw, ani janw le bɛ mɔgɔ terenbari ta sira kan, nka mɔgɔ min b’a janto a yɛrɛ ra, o b’a yɛrɛ mabɔ o fɛnw na. 
Den ka kan ka sira min ta, a karan o ra, ni o kɛra, hali ni a kɔrɔyara, a tɛna o sira bla. 
Naforotigiw le ye fagantanw kuntigiw ye, jurutabaga ye jurudonbaga ta jɔn ye. 
Ni mɔgɔ min ka juguya dan, o bɛ kojugu siman le tigɛ, a tun bɛ a ta jusugban ben mɔgɔw kan ni bere min ye, o bɛ tunu. 
Mɔgɔ hinabaga le bɛ baraka sɔrɔ, sabu a bɛ a ta domuni dɔ di fagantanw ma. 
Ni i ka kumakolonfɔbaga gbɛn, kɛrɛ bɛ ban, sɔsɔri ni ɲɔgɔnfiyɛnyari bɛɛ bɛ dabla. 
Jusukungbɛninya ka di mɔgɔ min ye, min bɛ kumaɲuman fɔ, o tigi bɛ kɛ masacɛ teri ye. 
Matigi Ala b’a janto lɔnniya ra, nka a bɛ mɔgɔjanfabaga ta kumaw cɛn. 
Salibagatɔ ko: «Jara bɛ kɛnɛ ma! Ni ne bɔra, a bɛna ne faga sira kan yi!» 
Muso sungurubaw da ye dingadun le ye, ni Matigi Ala dimina cɛ min kɔrɔ, o cɛ le bɛ ben o dinga kɔnɔ. 
Fatɔya le sirinin bɛ denmisɛn jusukun na, korori bisan le bɛ se k’a mabɔ a ra. 
Mɔgɔ min bɛ fagantan minako juguya janko k’a yɛrɛ ta naforo caya, walama mɔgɔ min bɛ naforotigi sɔn, o tigi bɛ laban fagantanya le ra. 
I toro malɔ ka hakiritigiw ta kuma lamɛn! I janto ne ta lɔnniyakumaw ra. 
Sabu ni i ka o kumaw mara i jusukun na, k’a fɔ i da ra tuma bɛɛ, o ka di. 
Ne bɛna ele fana karan bi, janko i ye i jigi la Matigi Ala kan. 
Yala ne ma ladirikan ni lɔnniyakuma bisaba sɛbɛ ka o di i ma wa? 
Ne ka cankumaw le fɔ i ye, sigiya tɛ kuma minw na, janko i ye i cibaga jaabi ni jaabiri ɲanaman ye. 
I kana dɛsɛbagatɔ tɔɲɔ, ko dɛsɛbagatɔ lo, i kana ɲanibagatɔ sɛgɛ kititigɛyɔrɔ ra; 
sabu Matigi Ala bɛna lɔ ni o kunko ye, minw ka o borofɛnw mina, a bɛna olugu nin mina o ra. 
I kana teriya don ni mɔgɔ jusubatigi ye, mɔgɔ min jusu gban ka di, i kana o kɛ i jɛnɲɔgɔn ye. 
Ni o tɛ, i bɛna a ta kokɛcogo ladegi, ka i yɛrɛ mina jan na. 
Minw bɛ layiri ta, ka o yɛrɛ kɛ mɔgɔ wɛrɛ ta juru ko seere ye, i kana kɛ o mɔgɔ dɔ ye. 
Ni i yɛrɛ k’a lɔn ko i tɛna se k’a sara, mun na i b’a to o ye na hali i ta lanan ta ka bɔ i kɔrɔ? 
I bɛmaw tun ka kabakuru min bla kabini fɔlɔfɔlɔ ka yɔrɔw dan sigi, i kana o kabakuru bɔ a nɔ ra. 
Ni i ka mɔgɔ o mɔgɔ ye min timina ka di a ta baara ra, a laban o tigi bɛna taga baara kɛ masacɛw le ye, a tɛna baara kɛ mɔgɔ gbansanw ye tuun. 
