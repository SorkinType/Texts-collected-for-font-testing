Zaburuw.
114.
Wagati min Izirayɛli bɔra Misiran, wagati min Yakuba ta mɔgɔw bɔra o siya wɛrɛ mɔgɔw cɛ ra, 
Zuda mara le kɛra a sigiyɔrɔ saninman ye, Izirayɛli kɛra a ta mara ye. 
Kɔgɔji ka o ye minkɛ, ale borira, Zuridɛn ba sekɔra kɔ fɛ. 
Kuruw panpanna i ko sagajigiw, kongoriw panpanna i ko sagadenw. 
Kɔgɔji, ele borikun? Zuridɛn, ele sekɔkun kɔ fɛ? 
Kuruw, aw panpankun i ko sagajigiw? Kongoriw, aw panpankun i ko sagadenw? 
Dugukolo, ele ye yɛrɛyɛrɛ Matigi ɲa kɔrɔ, Yakuba ta Ala ɲa kɔrɔ; 
sabu ale le bɛ farayɔrɔ yɛlɛma k’a kɛ dinga jiman ye, ka faragbɛlɛn yɛlɛma k’a kɛ bununji ye. 
﻿Zaburuw.
115.
Bonya kana la anw kan, Matigi Ala, bonya kana la anw kan, nka bonya ye la ele tɔgɔ le kan, i ta ɲumanya ni i ta kankelentigiya kosɔn! 
I kana a to siya tɔw y’a fɔ ko: «O ta Ala bɛ min le?» 
Anw ta Ala bɛ san fɛ, ni ko o ko k’a diya, a bɛ o kɛ. 
Olugu ta batofɛnw ye fɛn warigbɛramanw le ye, ani fɛn saninlamanw; adamadenw yɛrɛ boro le ka o lalaga. 
Da bɛ o fɛ, nka o tɛ kuma, ɲa bɛ o fɛ, nka o tɛ yeri kɛ, 
toro bɛ o fɛ, nka o tɛ mɛnni kɛ, nun bɛ o fɛ, nka o tɛ kasa mɛn, 
boro bɛ o fɛ, nka o tɛ maga fɛn na, sen bɛ o fɛ, nka o tɛ tagama, mankan si tɛ bɔ o kandinga ra. 
O lalagabagaw ni olugu yɛrɛ bɛɛ ye kelen ye, ani minw bɛɛ bɛ o jigi la o kan. 
Izirayɛli, i jigi la Matigi Ala kan! Ale le ye o dɛmɛbaga ni o tangabaga ye. 
Haruna ta somɔgɔw, aw ye aw jigi la Matigi Ala kan! Ale le ye o dɛmɛbaga ni o tangabaga ye. 
Aw minw bɛ siran Matigi Ala ɲa, aw ye aw jigi la Matigi Ala kan! Ale le ye o dɛmɛbaga ni o tangabaga ye. 
Matigi Ala hakiri bɛ an na, a bɛna baraka don an na; a bɛna baraka don Izirayɛli ta somɔgɔw ra, a bɛna baraka don Haruna ta somɔgɔw ra, 
a bɛna baraka don a ɲasiranbagaw ra, mɔgɔba fara a fitini kan. 
Matigi Ala ye dɔ fara aw kan, ka dɔ fara aw ni aw ta denw kan. 
Matigi Ala ye baraka don aw ra, ale min ka sankolo ni dugukolo dan. 
Sankolo ye Matigi Ala kelen ta ye; a ka dugukolo le di adamadenw ma. 
Suw le tɛna Matigi Ala tando, laharatagabagaw le tɛna a tando. 
Anw le bɛna Matigi Ala tando, k’a ta sisan, ani wagati bɛɛ. Aw ye Matigi Ala tando! 
﻿Zaburuw.
116.
Ne bɛ Matigi Ala kanu, sabu a bɛ ne ta makarikanw lamɛn, 
sabu a b’a toro malɔ ka ne lamɛn; o kosɔn, ne bɛna a daari ne si bɛɛ ra. 
Saya ta sirinanw tun melegera ne ra ka ban, kaburu jatigɛ tun ka ne mina ka ban, degu ni jusukasi tun sera ne ma. 
Nka ne ka Matigi Ala tɔgɔ wele, ko: «E, Matigi Ala, ne nin kisi!» 
Matigi Ala bɛ makari, a terennin lo; an ta Ala bɛ hina. 
Matigi Ala b’a janto mɔgɔ majigininw na; ne tun dɛsɛra, a ka ne kisi. 
Ne nin, sekɔ i ta laganfiya ra tuun, sabu Matigi Ala ka koɲuman kɛ i ye. 
Can lo, i ka ne nin kisi ka bɔ saya ra, ka ne ɲa kisi ɲajibɔ ma, ka ne sen kisi talon ma. 
O ra, ne bɛna tagama Matigi Ala ɲa kɔrɔ ni mɔgɔ ɲanaman tɔw ye, dunuɲa ra yan. 
Ne jigi tun bɛ Ala kan, hali tuma min ne tun b’a fɔra ko ɲani bɛ ne kan kosɛbɛ. 
Ne jusu gbannin le tun b’a fɔra ko mɔgɔ bɛɛ ye faninyafɔbaga le ye. 
Matigi Ala ka koɲuman minw bɛɛ kɛ ne ye, ne bɛna a waleɲumanlɔn o bɛɛ ra cogo di sa? 
Ne bɛna jifiyɛ kɔrɔta, ka o kɛ ne ta kisiri tagamasiyɛn ye, ka Matigi Ala tɔgɔ wele. 
Ne ka dajuru minw ta Matigi Ala fɛ, ne bɛna o dafa, a ta jama bɛɛ lajɛnnin ɲa kɔrɔ. 
Alaɲasiranbagaw ta saya ko ka bon Matigi Ala fɛ kosɛbɛ. 
E, Matigi Ala, ne ye i ta jɔn le ye, ne ye i ta jɔn le ye, ne ye i ta jɔnmuso dencɛ le ye. Ele le ka ne bɔsi ka bɔ ne ta sirinanw bɛɛ ra. 
O kosɔn ne bɛna ɲumanlɔn saraka* bɔ i ye, ne bɛna Matigi Ala tɔgɔ wele. 
Ne ka dajuru minw ta Matigi Ala fɛ, ne bɛna o dafa a ta jama bɛɛ lajɛnnin ɲa kɔrɔ, 
Matigi Ala ta batoso lu kɔnɔ, ele Zeruzalɛmu dugu yɛrɛ kɔnɔ! Aw ye Matigi Ala tando! 
﻿Zaburuw.
117.
Aw siya wɛrɛ mɔgɔw, aw bɛɛ ye Matigi Ala tando! Aw dunuɲamɔgɔw, aw bɛɛ y’a bonya! 
Sabu a bɛ ɲumanya min kɛ an ye, o ka bon kosɛbɛ. Matigi Ala ta kankelentigiya tɛ ban ka ye fiyewu! Aw ye Matigi Ala tando! 
﻿Zaburuw.
118.
aw ye Matigi Ala fo k’a waleɲumanlɔn, sabu a ka ɲi, a ta ɲumanya tɛ ban ka ye. 
Izirayɛli y’a fɔ ko: «Sabu a ta ɲumanya tɛ ban ka ye!» 
Haruna ta somɔgɔw y’a fɔ ko: «Sabu a ta ɲumanya tɛ ban ka ye!» 
Matigi Ala ɲasiranbagaw y’a fɔ ko: «Sabu a ta ɲumanya tɛ ban ka ye!» 
Ka ne degunin to, ne ka Matigi Ala wele, Matigi Ala ka ne jaabi, a ka ne laganfiya. 
Matigi Ala bɛ ne fɛ, ne tɛ siran foyi ɲa; adamadenw bɛ se ka mun le kɛ ne ra? 
Matigi Ala bɛ ne fɛ, ale le ye ne dɛmɛbaga ye; ne bɛna ne ɲa lɔ ne kɔninyabagaw ra ka o bentɔ flɛ. 
Ka i yɛrɛ karifa Matigi Ala ma, o ka fisa sani i ye i jigi la adamaden kan. 
Ka i yɛrɛ karifa Matigi Ala ma, o ka fisa sani i ye i jigi la fagamaw kan. 
Siya tɔw bɛɛ tun ka ne lamini, nka Matigi Ala tɔgɔ baraka ra, ne ka o halaki. 
O tun ka ne lamini, fɔ ka ne datugu, nka Matigi Ala tɔgɔ baraka ra, ne ka o halaki. 
O tun ka ne lamini fan bɛɛ ra i ko lidenw, nka o fagara i ko ŋanitasuma; Matigi Ala tɔgɔ baraka ra, ne ka o halaki. 
O tun bɛ ne ɲɔnina ni baraka ye, janko ka ne laben, nka Matigi Ala ka ne dɛmɛ. 
Matigi Ala le bɛ baraka di ne ma, ne bɛ dɔnkiri la ale le ye, ale le kɛra ne ta kisiri tigi ye. 
Mɔgɔ terenninw ɲagarikan bɛ bɔra o ta sow kɔnɔ, sabu Matigi Ala ka o kisi. Matigi Ala boro barakaman bɛ kobaw kɛ. 
Matigi Ala boro barakaman kɔrɔtanin lo! Matigi Ala boro barakaman bɛ kobaw kɛ. 
Ne tɛna sa, ne bɛna ɲanamanya, janko ka Matigi Ala ta kow lakari. 
Matigi Ala ka ne koro kosɛbɛ, nka a ma ne labla saya ye. 
Aw ye terenninya dondaw dayɛlɛ ne ye; ne bɛna don o daw fɛ ka taga Matigi Ala fo k’a waleɲumanlɔn. 
Matigi Ala ta donda ye nin ye; mɔgɔ terenninw bɛ don o le fɛ. 
Matigi Ala, ne bɛna i fo ka i waleɲumanlɔn sabu i ka ne jaabi, sabu i kɛra ne ta kisiri sababu ye. 
Bonlɔbagaw banna kabakuru min na, o le nana kɛ kabakuru sɔbɛman ye, ka kɛ bon kabakuru fɔlɔ ye. 
O kow bɛɛ bɔra Matigi Ala yɛrɛ le ra, o kɛra kabako ye an ɲa na. 
Nin ye Matigi Ala yɛrɛ ta lon le ye, an ye ɲagari ka ninsɔndiya nin lon na. 
E, Matigi Ala, sabari, i ye an kisi! Matigi Ala, sabari, i y’a to an ye se sɔrɔ! 
Min bɛ nana Matigi Ala tɔgɔ ra, dugawu ye kɛ o ye! An bɛ to Matigi Ala ta so kɔnɔ ka dugawu kɛ aw ye! 
Matigi Ala le ye Ala ye, ale le ka yeelen bɔ an ye. Aw ye na ɲanagbɛ ra ni yiriborow ye aw boro, ka taga se fɔ sarakabɔnan gbanw kɔrɔ! 
Ele le ye ne ta Ala ye, ne bɛ i fo ka i waleɲumanlɔn! Ne ta Ala, ne bɛ i tɔgɔ kɔrɔta. 
Aw ye Matigi Ala fo k’a waleɲumanlɔn, sabu a ka ɲi, a ta ɲumanya tɛ ban ka ye. 
﻿Zaburuw.
119.
Minw bɛ tagama ni jusukun gbɛnin ye, minw bɛ tagama ka kaɲa ni Matigi Ala ta sariya ye, olugu ta ɲana. 
Minw bɛ a ta ciw sira tagama, minw b’a yɔrɔɲini ni o jusukun bɛɛ ye, olugu ta ɲana. 
Olugu kɔni tɛ terenbariyako kɛ, o bɛ Ala ta sira le tagama. 
I ka i ta sariya ta kumaw yira an na, janko an y’a sira tagama ka ɲa. 
A to ne tagamacogo ye ɲa, janko ne ye i ta cifɔninw sira tagama. 
Ni o kɛra, ni ne ka i ta kumaw bɛɛ jate mina, ne tɛna maroya. 
Ne bɛna i fo ka i waleɲumanlɔn ni jusukunɲuman ye, ka to ka i ta kolatigɛninw karan, sabu o terennin lo. 
Ne b’a fɛ ka i ta cifɔninw sira tagama, o ra, i kana ban ne ra fiyewu! 
Kanbelen bɛ se ka a tagamacogo saninya cogo di? Ni a bɛ tagama ka kaɲa ni i ta kuma ye. 
Ne bɛ i ta jɛnɲɔgɔnya ɲini ni ne jusukun bɛɛ ye, i kana a to ne ye jɛngɛ ka i ta kumaw sira bla. 
Ne bɛ i ta darakuma mara ka ɲa ne jusukun na, janko ne kana na i hakɛ ta. 
E, Matigi Ala, i baraka! Ne karan i ta cifɔninw na. 
I da ka kolatigɛnin minw fɔ, ne bɛ o bɛɛ fɔ kelen kelen. 
Ka i ta ciw sira tagama, o bɛ ne ninsɔndiya, k’a kɛ i n’a fɔ naforoba le bɛ ne boro. 
Ne bɛ to ka miiri i ta sariya ta kumaw ra; ne bɛ ne ɲa lɔ i ta siraw le ra. 
I ta cifɔninw ko le ka di ne ye kosɛbɛ; ne tɛ ɲina i ta kuma kɔ. 
Koɲuman kɛ i ta jɔn ye, janko ne ye si sɔrɔ, ka i ta kuma sira tagama! 
Ne ɲa yɛlɛ, janko koɲumanba minw bɛ i ta sariya ra, ne ye o flɛ! 
Ne ye lonan le ye dugukolo kan yan; i kana i ta kumaw dogo ne ma. 
I ta kolatigɛninw lɔgɔ bɛ ne ra tuma bɛɛ, fɔ ne jusukun bɛ kɔrɔtɔ o ma. 
I bɛ yɛrɛyirabagaw dɔgɔya, o mɔgɔ danganin minw bɛ o yɛrɛ mabɔ i kumakan na. 
O ta mafiyɛnyari ni o ta dɔgɔyari bɔ ne kunna, sabu ne bɛ i ta ciw sira tagama. 
Hali ni kuntigiw ka janfa siri ne kama, i ta jɔn bɛ miiri i ta cifɔninw le ra. 
I ta ciw ko le ka di ne ye kosɛbɛ, olugu le bɛ ne ladi. 
Ne lanin flɛ dugu ma, buguri ra! A to ne ye ɲanamanya tuun ka kaɲa ni i ta kuma ye! 
Ne ka ne ta kow ɲafɔ i ye, i ka ne jaabi; ne karan i ta cifɔninw na. 
A to ne ye i ta sariya ta kumaw faamu, janko ne ye i ta kabakow jate mina. 
Ne bɛ kasi jusukasi kosɔn; ne lawuri ka kaɲa ni i ta kuma ye. 
Faninyasira mabɔ ne ra, makari ne ra k’a to ne ye i ta sariya sira tagama! 
Ne ka kankelentigiya sira le ta; ne bɛ tagama ka kaɲa ni i ta kolatigɛninw le ye. 
Ne bɛ nɔrɔ i ta ciw le ra k’a sira tagama. E, Matigi Ala, i kana a to ne ye maro. 
Ne bɛ bori i ta kumakanw le kɔ, sabu i bɛ faamuri di ne ma. 
Matigi Ala, ne karan i ta cifɔninw na, janko ne ye o sira tagama ka se fɔ a laban ma! 
Faamuri di ne ma, janko ne ye to i ta sariya kan, k’a sira tagama ni ne jusukun bɛɛ ye! 
I ta kuma sira yira ne ra, sabu a ka di ne ye. 
Ne jusukun jɛngɛ ka taga i ta ciw fan fɛ, a kana taga nafa fan fɛ. 
Ne ɲa bɔ fɛngbansanw na, k’a to ne ye to i ta sira kan! 
I ka i darakan min di i ɲasiranbagaw ma, o kuma dafa i ta jɔn ye. 
Ne bɛ siran tɔgɔcɛn min ɲa, o mabɔ ne ra, sabu i ta kolatigɛninw ka ɲi. 
A flɛ, i ta sariya ta kumaw lɔgɔ bɛ ne ra kosɛbɛ; a to ne ye ɲanamanya i ta terenninya sira kan. 
Matigi Ala, i ta ɲumanya ye jigi ne kan, ani i ta kisiri, ka kaɲa ni i darakan ye 
Ni o kɛra, ne bɛna ne mafiyɛnyabagaw jaabi, sabu ne jigi bɛ i ta kuma kan. 
I kana cankuma mabɔ ne da ra ka ye fiyewu, sabu ne bɛ i ta kolatigɛninw le makɔnɔna. 
Ne bɛna i ta sariya sira tagama lon bɛɛ, wagati bɛɛ, ani tuma bɛɛ. 
Ne laganfiyanin le bɛ tagama, sabu ne bɛ tugu i ta sariya ta kumaw le kɔ. 
Ne bɛna i ta ciw ɲafɔ masacɛw ye; o maroya tɛna kɛ ne ra. 
I ta kumaw le ka di ne ye kosɛbɛ, ne bɛ o le kanu. 
Ne bɛ ne boro kɔrɔta i ta kumaw nɔ fɛ, sabu ne bɛ o kanu; ne bɛ sigi ka miiri i ta cifɔninw le ra. 
I ka kuma min fɔ i ta jɔn ye, i hakiri to o ra, sabu ne bɛ o le makɔnɔna! 
Min bɛ ne jusu saaro ne ta ɲani na, o ye ko i darakuma bɛ si di ne ma. 
Yɛrɛyirabaga dɔw bɛ ne lɔgɔbɔ; nka ne tɛ jɛngɛ ka bɔ i ta sariya sira kan. 
Ni ne hakiri jigira i ta kolatigɛninw na i ka minw fɔ fɔlɔfɔlɔ, Matigi Ala, o bɛ ne jusu saaro. 
Dimiba bɛ ne mina mɔgɔjuguw kosɔn, olugu minw bɛ ban i ta sariya ra. 
Ne bɛ i ta cifɔninw le la dɔnkiri ye, ka ne to nin so kɔnɔ yan, i ko lonan. 
E, Matigi Ala, hali su fɛ, ne hakiri bɛ to i tɔgɔ ra, ka i ta sariya sira tagama. 
Min ye ne ta ye, o ye ko ne ye to i ta sariya ta kumaw kan. 
Ne ninyɔrɔ ye min ye, Matigi Ala, ne bɛ kɔsegi a kan, o ye ka i ta kuma sira tagama. 
Ne b’a fɛ ka i diyanyako le kɛ ni ne jusukun bɛɛ ye; makari ne ra, i darakuma kosɔn. 
Ne ka ne ta kow jate mina, ka ne tagamacogo kɛ ka kaɲa ni i ta ciw ye tuun. 
Ne tɛ sumaya; ne bɛ teliya le, ka i ta kumaw sira tagama. 
Mɔgɔjuguw ka o ta sirinanw kɛ ka ne melege, nka ne tɛ ɲina i ta sariya kɔ. 
Su cɛmancɛ ra, ne bɛ wuri ka i fo ka i waleɲumanlɔn i ta kolatigɛninw kosɔn, sabu o terennin lo. 
Ne ye i ɲasiranbagaw bɛɛ ta teri le ye, ani i ta sariya ta kumaw siratagamabagaw. 
E, Matigi Ala, i ta ɲumanya ka dugukolo fa! Ne karan i ta cifɔninw na. 
I ka koɲuman kɛ i ta jɔncɛ ye, Matigi Ala, ka kaɲa ni i ta kuma ye. 
Hakiriɲuman ni lɔnniya yira ne ra, sabu ne lara i ta kumaw ra. 
Wagati min i tun ma ne koro fɔlɔ, ne tun bɛ bɔra i ta sira kan; nka sisan ne bɛ i darakumaw lamɛnna. 
I ka ɲi, i bɛ koɲuman kɛ; ne karan i ta cifɔninw na. 
Yɛrɛyirabaga dɔw bɛ faninyaw lara ne ra; nka ne bɛ i ta sariya ta kumaw mara kosɛbɛ ne jusukun na. 
Olugu hakiri gberenna; nka ele ta sariya ko le ka di ne ye kosɛbɛ. 
I ka ne koro minkɛ, o fisayara ne ma; sabu sisan ne bɛ i ta cifɔninw karanna. 
I da ka sariya min fɔ, o ka di ne ye ka tɛmɛ hali sanin ni warigbɛ waga caman kan. 
I boro le ka ne dan, ka baraka don ne ra; hakiri di ne ma janko ne ye i kumakan faamu. 
I ɲasiranbagaw bɛna ne ye ka ninsɔndiya, sabu o b’a ye ko ne jigi bɛ i ta kuma le kan. 
Matigi Ala, ne k’a lɔn ko i ta kolatigɛninw terennin lo, ko i ka ne koro ka kaɲa ni i ta kankelentigiya le ye. 
I ta ɲumanya ye ne jusu saaro, ka kaɲa ni i darakuma ye. 
I ta hina ye se ne ma, janko ne ye si sɔrɔ, sabu i ta sariya ko le ka di ne ye kosɛbɛ. 
Yɛrɛyirabaga minw bɛ ne tɔɲɔra gbansan, olugu le ye maroya! Ne kɔni bɛ miiri i ta sariya ta kumaw le ra. 
I ɲasiranbagaw ye sekɔ ka na ne fɛ, ani minw ka i ta ciw lɔn. 
A to ne ye i ta cifɔninw sira tagama ni jusukun gbɛnin ye, janko ne kana na maroya. 
Ne nin bɛ samana i ta kisiri le nɔ fɛ; ne jigi bɛ i ta kuma le kan. 
Ne ka i darakumaw ɲanaflɛ fɔ ka na ne ɲadenw baraka ban; ne ko: «I bɛna ne jusu saaro tuma juman sa?» 
Ne bɛ i ko sisi ka forogo min fin; nka ne ma ɲina i ta cifɔninw kɔ. 
I ta jɔn si tɔ ye san jori le ye? I bɛna kiti ben ne nɔgbɛnbagaw kan tuma juman? 
Yɛrɛyirabaga dɔw bɛ dingaw sogira ne ɲa fɛ, k’a sɔrɔ o ma bɛn ni i ta sariya ye. 
I ta kumaw bɛɛ ye can ye; o wurira ne kama gbansan le; ne dɛmɛ! 
A tora dɔɔnin, o tun bɛna ne halaki; nka ne ma bɔ i ta sariya ta kumaw kan. 
A to ne ye si sɔrɔ, i ta ɲumanya kosɔn, janko i da ka ci minw fɔ, ne ye o sira tagama. 
Matigi Ala, i ta kuma bɛ yi tuma bɛɛ! A sabatinin lo sankolo ra. 
I ta kankelentigiya bɛ yi wagati bɛɛ, ani tuma bɛɛ; i ka dugukolo sabati, a fana bɛ to a nɔ ra. 
I ta kolatigɛninw le kosɔn danfɛnw bɛ o nɔ ra bi; sabu fɛn bɛɛ bɛ baara kɛ ele le ye. 
Ni i ta sariya ko tun man di ne ye kosɛbɛ, ne tun bɛna sa ne ta ɲani na. 
Ne tɛ ɲina i ta sariya ta kumaw kɔ, sabu i bɛ ne ɲanamanya o le sababu ra. 
Ne kɛra i ta ye; ne kisi, sabu ne bɛ tugu i ta sariya ta kumaw le kɔ. 
Mɔgɔjugu dɔw bɛ ne kɔnɔna, janko ka ne halaki; nka ne bɛ i ta ciw le lamɛn. 
Ne bɛ dan ye fɛn dafanin bɛɛ ra, nka ele ta kumaw bonya dan tɛ lɔn. 
E, ne bɛ i ta sariya kanu dɛ! Ne ta miiriya bɛ o le kan wagati bɛɛ. 
I ta kuma bɛ ne kɛ hakiritigi ye ka tɛmɛ ne juguw kan, sabu o kuma bɛ ne kɛrɛ fɛ tuma bɛɛ. 
Hakiri bɛ ne fɛ ka tɛmɛ ne karanfaw bɛɛ kan, sabu ne bɛ miiri i ta ciw le ra. 
Ne bɛ faamuri kɛ ka tɛmɛ cɛkɔrɔbaw kan, sabu ne bɛ i ta sariya ta kumaw mara. 
Ne bɛ ne sen kɔrɔsi sirajugu bɛɛ ma, janko ne ye i ta kuma sira tagama. 
Ne tɛ ne yɛrɛ mabɔ i ta kolatigɛninw na; sabu ele le bɛ ne karan. 
I darakuma ka di ne ye dɛ! A ka di ka tɛmɛ hali li kan. 
I ta sariya ta kumaw baraka ra, ne bɛ faamuri sɔrɔ; o kosɔn ne bɛ faninyasiraw bɛɛ kɔninya. 
I ta kuma ye fitina le ye ne sen kɔrɔ, yeelen lo fana ne ta sira kan. 
Ne bɛ kari a ra, ne fana bɛna a dafa, ko ne bɛna i ta kolatigɛninw sira tagama, sabu o terennin lo. 
I ka ne koro ka ne majigi kosɛbɛ; Matigi Ala, a to ne ye ɲanamanya i ta kuma baraka ra. 
Matigi Ala, sɔn ne ta tandori ma i ko saraka; ne karan i ta kolatigɛninw na. 
Ne nin bɛ farati ra wagati bɛɛ, nka ne tɛ ɲina i ta sariya kɔ. 
Mɔgɔjuguw bɛ jan la ne ɲa; nka ne tɛ ne yɛrɛ mabɔ i ta sariya ta kumaw ra. 
I ta ciw le ye ne ninyɔrɔ ye tuma bɛɛ, sabu o bɛ ninsɔndiya don ne jusu ra. 
Ka i ta cifɔninw sira tagama, o le bɛ ne jusukun na wagati bɛɛ, fɔ a laban. 
Ne bɛ mɔgɔ jusuflatigiw kɔninya; ne bɛ i ta sariya le kanu. 
Ele le ye ne dogoyɔrɔ ye, ani ne tangabaga; ne jigi bɛ i ta kuma le kan. 
Aw mɔgɔjuguw, aw ye mabɔ ne ra, janko ne ye ne ta Ala ta kumaw lamɛn. 
Baraka don ne ra, i darakuma kosɔn, janko ne ye ɲanamanya; ne jigi kana maroya! 
Baraka don ne ra janko ne ye kisi, ani janko i ta cifɔninw ye to ne ɲa kɔrɔ tuma bɛɛ! 
Mɔgɔ o mɔgɔ bɛ bɔ i ta cifɔninw sira kan, i bɛ o tigi mabɔ i yɛrɛ ra, sabu o bɛ fɛn o fɛn dabari, o bɛɛ ye faninya le ye. 
I bɛna dunuɲa mɔgɔjuguw bɛɛ firi i ko ɲamaɲama; o kosɔn ne bɛ i ta ciw kanu. 
Ne bɛ siran i ɲa fɔ ne fari bɛ yɛrɛyɛrɛ; i ta kolatigɛninw ɲasiran bɛ ne ra. 
Ne bɛ can ni terenninya sira tagama; i kana ne labla ne tɔɲɔbagaw ye. 
Kɛ ne ta hɛra sarati ye; i kana a to yɛrɛyirabagaw ye ne minako juguya. 
Ne ka i ta kisiri ko ɲanaflɛ, ka i ta darakuma terennin ɲanaflɛ fɔ ka na ne ɲadenw baraka ban. 
I ta jɔn mina ka kaɲa ni i ta ɲumanya ye, i ye ne karan i ta cifɔninw na. 
Ne ye i ta jɔn le ye, faamuri di ne ma, k’a to ne ye i ta ciw lɔn. 
Matigi Ala, wagati sera i ye i ta setigiya yira, sabu mɔgɔw bɛ i ta sariya cɛnna. 
Nin le kosɔn, ne bɛ i ta kumakan kanu, ka tɛmɛ hali sanin kan, hali sanin yɛrɛworo kan. 
O kosɔn ne bɛ i ta sariya ta kumaw bɛɛ jate ko kuma terenninw lo; ne bɛ faninyasiraw bɛɛ kɔninya. 
I ta ciw ye fɛnɲumanba ye; o kosɔn ne bɛ o mara. 
I ta kuma faamuri bɛ mɔgɔ bla yeelen na; a bɛ faamuri di kolɔnbariw ma. 
Ne bɛ ne da yɛlɛ ka ŋuna, sabu i ta kumaw lɔgɔ bɛ ne ra. 
I ɲa munu ka ne flɛ, ka makari ne ra i n’a fɔ i b’a kɛ i kanubagaw ye cogo min na ka kaɲa ni i ta kolatigɛnin ye. 
Ne tagamacogo sabati ka bɛn ni i darakumaw ye; i kana a to terenbariyako si ye se sɔrɔ ne kan. 
Ne kisi mɔgɔw ta tɔɲɔri ma, janko ne ye i ta sariya ta kumaw sira tagama. 
Sabari ka i ta jɔn flɛ ni ɲumanya ye, ka ne karan i ta cifɔninw na. 
Ne bɛ kasira ka ɲaji caman le bɔ, sabu mɔgɔw tɛ i ta sariya sira tagamana. 
E, Matigi Ala, i terennin lo, i ta kolatigɛninw fana ka ɲi. 
I ka i ta ciw fɔ ni terenninya ye, ani kankelentigiyaba. 
Sɔnja ka ne baraka bɛɛ ban, sabu ne juguw bɛ ɲina i ta kumaw kɔ. 
I darakumaw bɛɛ kora ka o saninya kosɛbɛ; i ta jɔncɛ bɛ o le kanu. 
Ne ka dɔgɔ, mɔgɔw tɛ ne jate, nka ne tɛ ɲina i sariya ta kumaw kɔ. 
I ta terenninya ye terenninya banbari le ye, i ta sariya fana ye can le ye. 
Degu ni kɔnɔnɔfiri sera ne ma, o bɛɛ n’a ta, i ta kumaw ko ka di ne ye kosɛbɛ. 
I ta ciw terennin lo tuma bɛɛ; o faamuri di ne ma, janko ne ye si sɔrɔ. 
Ne bɛ i wele ni ne jusukun bɛɛ ye, ne jaabi, Matigi Ala; ne bɛna to i ta cifɔninw kan. 
Ne bɛ i wele ko i ye ne kisi, janko ne ye i ta ciw sira tagama. 
Ne bɛ kɔn dugugbɛda ɲa ka kasi ka i wele, sabu ne jigi bɛ i ta kuma le kan. 
Ne ɲadenw bɛ yɛlɛ k’a sɔrɔ dugu ma gbɛ ban; ne bɛ to ka miiri i darakumaw ra. 
Ne kan lamɛn i ta ɲumanya kosɔn! Matigi Ala, a to ne ye ɲanamanya ka kaɲa ni i ta kolatigɛninw ye. 
Dabarijuguw siribagaw bɛ nana yi; o bɛ o yɛrɛ mabɔ i ta sariya ra. 
Nka ele yɔrɔ ka surun ne ra, Matigi Ala! I ta kumaw bɛɛ ye can ye. 
Kabini wagatijan, i ta ciw k’a yira ne ra ko ele ka o sigi, o fana tɛ yɛlɛma tuun fiyewu. 
Ne ta ɲani flɛ, i ye ne bɔsi, sabu ne tɛ ɲina i ta sariya kɔ. 
Lɔ ni ne kunko ye, i ye ne kunmabɔ; a to ne ye ɲanamanya i darakuma sababu ra. 
Kisiri yɔrɔ ka jan mɔgɔjuguw ra, sabu olugu tɛ i ta cifɔninw ɲini. 
I ta hina ka bon, Matigi Ala; a to ne ye ɲanamanya i ta kolatigɛninw baraka ra. 
Ne nɔgbɛnbagaw, ani ne juguw ka ca, nka ne tɛ jɛngɛ ka bɔ i ta ciw sira kan. 
Ne bɛ janfamɔgɔw flɛ fɔ ka ɲigi o ra, olugu minw tɛ i darakuma lamɛn. 
Ne bɛ i ta sariya ta kumaw kanu cogo min na, o jate, Matigi Ala, k’a to ne ye ɲanamanya i ta ɲumanya kosɔn. 
I ta kuma ju sigira can le kan, i ta kolatigɛninw bɛɛ terennin lo, o si tɛ ban ka ye. 
Kuntigi dɔw wurira ne kama gbansan, nka i ta kuma dɔrɔn le ɲasiran bɛ ne jusukun na. 
Ne bɛ ninsɔndiya i darakuma kosɔn, i ko mɔgɔ min ka naforoba cɛ. 
Mɔgɔ o mɔgɔ bɛ faninya fɔ, ne bɛ o kɔninya, k’a haramuya; ne bɛ i ta sariya le kanu. 
Ne bɛ i tando fɔ siɲaga wolonfla tere kɔnɔ, i ta kolatigɛninw kosɔn, sabu o terennin lo. 
Hɛra caman le maranin bɛ i ta sariya kanubagaw ɲa; o sen tɛna talon foyi ra. 
E, Matigi Ala, ne bɛ i ta kisiri le makɔnɔna! Ne bɛ i kumakan le lamɛn. 
Ne bɛ i ta ciw sira tagama, ne bɛ o kanu kosɛbɛ. 
Ne bɛ i ta sariya ta kumaw, ani i ta ciw sira tagama, sabu ne ta kow si ma dogo i ma. 
A to ne kasikan ye se i ma, Matigi Ala! Faamuri di ne ma i ta kuma kosɔn. 
A to ne ta makarikanw ye se i ma! Ne bɔsi i darakan kosɔn! 
Tandori camanba ye bɔ ne da ra, sabu i bɛ ne karan i ta cifɔninw na. 
Ne da ye dɔnkiri la ka i darakuma tando, sabu i ta kumaw bɛɛ terennin lo. 
I boro ye ne dɛmɛ, sabu ne ka i ta sariya ta kumaw le ɲanawoloma. 
E, Matigi Ala, ne bɛ kasi i ta kisiri nɔ fɛ, i ta sariya ko le ka di ne ye kosɛbɛ. 
Ne ye to si ra ka i tando, i ta kolatigɛninw ye baraka don ne ra. 
Ne bɛ yaalara ne kun fɛ i ko sagaden tununin: i ta jɔn yɔrɔɲini, sabu ne tɛ ɲina i kumakanw kɔ. 
﻿Zaburuw.
120.
Ala ta batoso yɛlɛnsira ta dɔnkiri. Ka ne degunin to, ne kasira ka Matigi Ala wele, a ka ne jaabi. 
«E, Matigi Ala, ne nin bɔsi faninyafɔbaga da ma, ne nin bɔsi mɔgɔjanfabaga nɛnkun ma.» 
Aw mɔgɔjanfabagaw, mun le bɛna kɛ aw sara ye? Aw bɛna mun le sɔrɔ? 
Kɛrɛkɛcɛw ta biɲɛ minw donna tasumakami na k’a da diya, o le bɛna kɛ aw sara ye. 
Bɔnɔ ka ne sɔrɔ, sabu ne tagara sigi Mesɛki; bɔnɔ ka ne sɔrɔ, sabu ne tagara to Kedari ta mɔgɔw cɛ ra! 
Ne siginin tora nin mɔgɔw cɛ ra yan ka mɛɛn fɔ ka tɛmɛ; nin mɔgɔ minw tɛ hɛra fɛ. 
Ne ko hɛra le; nka ni ne kumana dɔrɔn, olugu ko kɛrɛ. 
﻿Zaburuw.
121.
Ala ta batoso yɛlɛnsira ta dɔnkiri. Ne bɛ ne ɲa kɔrɔta ka kuruw flɛ! Ne ta dɛmɛri bɛna bɔ min le sa? 
Ne ta dɛmɛri bɛ bɔ Matigi Ala le fɛ, min ka sankolo ni dugukolo dan. 
A tɛna sɔn k’a to i sen ye talon; i kɔrɔsibaga tɛ jingɔ ka ye! 
A flɛ, Izirayɛli kɔrɔsibaga tɛ jingɔ, janko ka sunɔgɔ. 
Matigi Ala le ye i kɔrɔsibaga ye. Matigi Ala bɛ to i kɛrɛ fɛ, ka kɛ suma ye i kunna. 
Tere fɛ, tere tɛna kojugu kɛ i ra, su fɛ, karo fana tɛna kojugu kɛ i ra. 
Matigi Ala bɛna i kɔrɔsi kojugu bɛɛ ma; a bɛna i nin kɔrɔsi. 
Matigi Ala bɛna i tagatɔ ni i natɔ kɔrɔsi, k’a ta sisan, ani wagati bɛɛ. 
﻿Zaburuw.
122.
Ala ta batoso yɛlɛnsira ta dɔnkiri. Dawuda ta Zaburu. Ne bɛ ninsɔndiya, n’a fɔra ne ye ko: «An ye taga Matigi Ala ta so kɔnɔ!» 
An tagara fɔ ka taga an sen lɔ ele Zeruzalɛmu dugu dondaw le ra! 
Ele Zeruzalɛmu dugu min lɔra, ka kɛ dugu ye min donna ɲɔgɔn na ka ɲa. 
Gbaw bɛ taga yi le, Matigi Ala ta gbaw bɛ taga yi le. O ye ci le ye min dira Izirayɛlimɔgɔw ma, ko o ye taga Matigi Ala fo k’a waleɲumanlɔn a tɔgɔ kosɔn. 
Sabu kititigɛbagaw ta masasiginanw bɛ yi le, Dawuda ta so ta masasiginanw. 
Aw ye Ala daari ko a ye hɛra kɛ Zeruzalɛmu ye: «Zeruzalɛmu, i kanubagaw ye ɲasuma! 
Hɛra ye kɛ i ta sow kɔnɔ, ɲasuma ye kɛ i ta masabonw kɔnɔ.» 
Ne balemaw ni ne teriw kosɔn, ne b’a fɔ ko: «Hɛra ye kɛ i ta sow kɔnɔ!» 
Matigi Ala, an ta Ala ta so kanuya kosɔn, ne bɛ i ta hɛra le ɲini Ala fɛ. 
﻿Zaburuw.
123.
Ala ta batoso yɛlɛnsira ta dɔnkiri. Ne bɛ ne ɲa kɔrɔta ka ele le flɛ, ele min siginin bɛ sankolo ta masaya ra. 
Jɔncɛ ɲa lɔnin bɛ a matigicɛ boro ra cogo min na, jɔnmuso ɲa lɔnin bɛ a matigimuso boro ra cogo min na, anw fana ɲa lɔnin bɛ Matigi Ala, an ta Ala ra ten, fɔ a ye na makari an na. 
Makari an na, Matigi Ala, makari an na; sabu dɔgɔyari ka an labɔ fɔ k’a dama tɛmɛ. 
Wasobagaw ta lɔgɔbɔri ka an labɔ, yɛrɛbonyabagaw ta dɔgɔyari ka an labɔ. 
﻿Zaburuw.
124.
Ala ta batoso yɛlɛnsira ta dɔnkiri. Dawuda ta Zaburu. Ni Matigi Ala tun tɛ ni an ye, Izirayɛli y’a fɔ ten, 
ni Matigi Ala tun tɛ ni an ye wagati min mɔgɔw wurira an kama, 
o tun bɛna an bɛɛ ɲanaman le latunu, tuma min na o tun dimina an kɔrɔ kosɛbɛ. 
Jibaw le tun bɛna an datugu, jiwoyoba dɔ tun bɛna woyo ka tɛmɛ an kunna. 
Ji barakamanw le tun bɛna woyo ka tɛmɛ an kunna. 
Nka Matigi Ala baraka! Ale ma sɔn k’a to o ye an domu. 
An nin bɔsira o boro i ko kɔnɔ bɛ bɔsi ka bɔ kɔnɔminabaga ta jɔ ra cogo min na; jɔ tigɛra, an bɔsira. 
An ta dɛmɛri bɛ sɔrɔ Matigi Ala tɔgɔ le ra, min ka sankolo ni dugukolo dan. 
﻿Zaburuw.
125.
Ala ta batoso yɛlɛnsira ta dɔnkiri. Minw bɛ o jigi la Matigi Ala kan, olugu bɛ i ko Siyɔn kuru*; o tɛ jɛngɛ ka bɔ a nɔ ra ka ye, o bɛ yi wagati bɛɛ. 
Kuruw ka Zeruzalɛmu lamini cogo min na, Matigi Ala fana bɛ a ta mɔgɔw lamini o cogo le ra, sisan, ani wagati bɛɛ. 
Mɔgɔjuguw ta masacɛbere siginin tɛna to mɔgɔ terenninw ta mara kunna, janko mɔgɔ terenninw kana na o boro sama ka taga kojugu nɔ fɛ. 
E, Matigi Ala, koɲuman kɛ mɔgɔɲumanw ye, ani mɔgɔ minw jusu ka ɲi. 
Nka minw bɛ sira jɛngɛninw ta, Matigi Ala bɛna olugu gbɛn ka bɔ yi, ani minw bɛɛ bɛ terenbariyakow kɛ. Ala ye hɛra kɛ Izirayɛli ye! 
﻿Zaburuw.
126.
Ala ta batoso yɛlɛnsira ta dɔnkiri. Wagati min Matigi Ala tun ka Siyɔn dugu ta bonya lasekɔ a ma tuun, a tun kɛra anw ɲa na i ko siko. 
An yɛrɛkora kosɛbɛ, an ɲagarira fɔ ka pɛrɛn. O tuma o tun b’a fɔra siyaw cɛ ra ko: «Matigi Ala ka kobaw kɛ o ye dɛ!» 
Matigi Ala ka koba kɛ anw ye, o kosɔn an bɛ ninsɔndiya. 
Matigi Ala, an ta bonya lasekɔ an ma, i ko kɔji min bɛ woyo woroduguyanfan kongokolon kɔnɔ. 
Minw ɲajibɔtɔ bɛ danni kɛ, olugu ɲagarininba le bɛna siman tigɛ. 
Minw kasitɔ bɛ bɔ ni siman ye o boro ka taga a dan, olugu ɲagarininba bɛ sekɔ ni siman tigɛnin ye o boro. 
﻿Zaburuw.
127.
Ala ta batoso yɛlɛnsira ta dɔnkiri. Sulemani ta Zaburu. Ni Matigi Ala yɛrɛ ma bon lɔ, minw b’a lɔra, olugu bɛ o yɛrɛ sɛgɛra gbansan le. Ni Matigi Ala yɛrɛ ma dugu kɔrɔsi, min b’a kɔrɔsira, ale ta siɲana ye gbansan le ye. 
Aw bɛ sori ka wuri, ka mɛɛn ɲana gbansan, ka sɛgɛ ka aw ta baro sɔrɔ; Ala bɛ o ɲɔgɔn di a ta mɔgɔ kanuninw ma ka o to sunɔgɔ ra. 
A flɛ, den ye Matigi Ala ta difɛn le ye, worodenw ye baraji le ye. 
Biɲɛw bɛ cogo min na kɛrɛkɛcɛ boro, mɔgɔ kanbelenman ta denw bɛ kɛ i boro ten le. 
Ni mɔgɔ min k’a sɔrɔ k’a ta biɲɛforogo fa, o tigi ta ɲana. Ni a bɛ kuma kititigɛyɔrɔ ra a juguw ɲa kɔrɔ, dugu donda ra, a tɛ maroya. 
﻿Zaburuw.
128.
Ala ta batoso yɛlɛnsira ta dɔnkiri. Matigi Ala ɲasiran bɛ ele mɔgɔ min na, ni i bɛ Matigi Ala ta sira tagama, ele ta ɲana. 
I bɛna i boro ta baara nafa sɔrɔ k’a domu; i ta kow bɛ ɲa, i fana bɛ hɛra sɔrɔ. 
I ta muso bɛ kɛ i ta so kɔnɔ i ko rɛzɛnsun min bɛ den caman kɛ; i ta denw bɛ sigi i kɛrɛ fɛ domunikɛyɔrɔ ra, i ko oliviyesun falenninkuraw. 
Matigi Ala ɲasiran bɛ mɔgɔ min na, a bɛ baraka don o tigi ra o cogo le ra. 
Matigi Ala bɛna to Siyɔn, ka baraka don i ra, k’a to i ye Zeruzalɛmu ta hɛra ye i ɲa ra i si bɛɛ ra. 
I bɛna i ta denw ta denw ye. Ala ye hɛra kɛ Izirayɛli ye! 
﻿Zaburuw.
129.
Ala ta batoso yɛlɛnsira ta dɔnkiri. Kabini ne denmisɛnman, o ka ne tɔɔrɔ kosɛbɛ. Izirayɛli y’a fɔ ten! 
Kabini ne denmisɛnman, o ka ne tɔɔrɔ kosɛbɛ, nka o ma se ne ra. 
Sɛnɛkɛbagaw ka ne kɔ sɛnɛ, fɔ ka walanjanw bɔ ne kɔ ra. 
Nka Matigi Ala ta le ye can ye; a ka mɔgɔjuguw ta sirinanw foni ka bɔ ne ra. 
Minw bɛɛ bɛ Siyɔn dugu kɔninya, olugu le ye maroya fɔ ka sekɔ ni o kɔ ye! 
O ye kɛ i ko bin min bɛ falen biribon kunna; sani a bɔntuma ye se, a bɛ ja. 
A tɛ a bɔnbaga boro fa, a t’a cɛbaga fana kɔnkɔn fa. 
Tɛmɛbagaw t’a fɔ olugu ma ko: «Matigi Ala ye baraka don aw ra! An bɛ dugawu kɛ aw ye ni Matigi Ala tɔgɔ ye!» 
﻿Zaburuw.
130.
Ala ta batoso yɛlɛnsira ta dɔnkiri. Ka ne deguninba to, Matigi Ala, ne bɛ i wele ko i ye ne dɛmɛ! 
Matigi, ne kan lamɛn, i toro malɔ ka ne ta makarikanw lamɛn. 
Matigi Ala, ni i tun bɛ an ta terenbariyakow mara i yɛrɛ kɔnɔ, Matigi, jɔntigi le tun bɛna se ka kisi? 
Nka ele kɔni bɛ yafa, o kosɔn mɔgɔw bɛ siran i ɲa ka i bonya. 
Ne bɛ Matigi Ala le makɔnɔna, ne nin b’a makɔnɔna; ne jigi bɛ ale ta kuma le kan. 
Dugu kɔrɔsibagaw bɛ sɔgɔmada makɔnɔna, dugu kɔrɔsibagaw kɔrɔtɔnin bɛ sɔgɔmada makɔnɔna, nka ne kɔrɔtɔnin bɛ Matigi makɔnɔna belen ka tɛmɛ olugu kan. 
Izirayɛli, i jigi la Matigi Ala kan; sabu ɲumanya bɛ sɔrɔ Matigi Ala le fɛ; a bɛ mɔgɔ kunmabɔ ko bɛɛ ma. 
Ale le bɛna Izirayɛli kunmabɔ a ta terenbariyakow bɛɛ ra. 
﻿Zaburuw.
131.
Ala ta batoso yɛlɛnsira ta dɔnkiri. Dawuda ta Zaburu. Matigi Ala, yɛrɛbonya tɛ ne jusukun na, yɛrɛyira tɛ ne flɛrikɛcogo ra; ne tɛ miiri kobaw ra, ani ko minw tɛmɛna ne ta lɔnniya kan. 
Ne jera ka to yɔrɔ kelen na, i ko den min fanin siginin bɛ a bamuso sen kan; ne nin wasara i ko den min fanin siginin bɛ a bamuso sen kan. 
Izirayɛli, Matigi Ala makɔnɔ, k’a ta sisan ma, ani wagati bɛɛ. 
﻿Zaburuw.
132.
Ala ta batoso yɛlɛnsira ta dɔnkiri. E, Matigi Ala, i hakiri to Dawuda ra; i hakiri to a ta sɛgɛ bɛɛ ra. 
A karira Matigi Ala ye, ka nin dajuru ta Yakuba ta Ala fangatigi ye, ko: 
«Ne tɛna don ne ta bon kɔnɔ, ne tɛna la ne ta lanan kan, 
ne tɛna a to sunɔgɔ ye don ne ɲa ra, ne tɛna ne ɲa tugu ka jingɔ, 
fɔ ne ye yɔrɔ dɔ sɔrɔ Matigi Ala ye, fɔ ne ye sigiyɔrɔ sɔrɔ Yakuba ta Ala fangatigi ye.» 
A flɛ, an ka jɛnɲɔgɔnya kɛsu ko mɛn Efirata; an tagara a sɔrɔ Yahari kongokɔnɔyɔrɔw ra. 
«An ye taga a ta so! An y’an kinbiri gban a sen kɔrɔ k’a bato!» 
E, Matigi Ala, i wuri, i ye na i ta laganfiyayɔrɔ ra, i ni i ta jɛnɲɔgɔnya kɛsu barakaman! 
I ta sarakalasebagaw ye terenninya kɛ o kannaderege ye, i ɲasiranbagaw ye ɲagari fɔ ka pɛrɛn! 
I ta jɔncɛ Dawuda kosɔn, i kana i kɔ di i ta mɔgɔ ɲanawolomanin ma. 
Matigi Ala karira Dawuda ye can kan, a fana tɛna a ta kuma yɛlɛma; a ko: «I yɛrɛ woroden dɔ, ne bɛna o le sigi i ta masasiginan kan i nɔ ra. 
Ni i denw ka ne ta jɛnɲɔgɔnya sira tagama, ani ne ka ci minw yira o ra, ni o ka o kɛ, o tuma olugu yɛrɛ fana ta denw bɛna sigi i ta masasiginan kan tuma bɛɛ.» 
Sabu Matigi Ala ka Siyɔn dugu le ɲanawoloma; o yɔrɔ ko le diyara a ye, a ko a bɛ o kɛ a sigiyɔrɔ ye. 
A ko: «Nin le ye ne ta laganfiyayɔrɔ ye tuma bɛɛ; ne bɛna sigi nin yɔrɔ le ra, sabu a ko diyara ne ye. 
Ne bɛna baraka don o ta simanw na kosɛbɛ, ne bɛna domuni di o ta fagantanw ma ka o fa. 
Ne bɛna kisiri kɛ o ta sarakalasebagaw kannaderege ye; o ta Alaɲasiranbagaw bɛna ɲagari fɔ ka pɛrɛn. 
O yɔrɔ le ra, ne bɛna Dawuda ta fanga lawuri; ne ta mɔgɔ ɲanawolomanin ta fitina mananin bɛna to. 
Ne bɛna maroya kɛ a juguw kannaderege ye, nka ale ta masafugula bɛna manamana!» 
﻿Zaburuw.
133.
Ala ta batoso yɛlɛnsira ta dɔnkiri. Dawuda ta Zaburu. Can ra, balemaw ye bɛn, ka to ɲɔgɔn fɛ, o ka ɲi dɛ! O ka di yɛrɛ le! 
A bɛ i ko turu kasadiman min bɔnna Haruna kun na, min bɛ jigi fɔ a bonbosi kan, fɔ Haruna bonbosi kan, ka jigi ka se fɔ a ta deregeba kan ma. 
A bɛ i ko Hɛrimɔn kuru ta gɔmiji, min bɛ jigi Siyɔn kuruw kan. Matigi Ala bɛ baraka di o yɔrɔ le ra, ka si di, wagati bɛɛ. 
﻿Zaburuw.
134.
Ala ta batoso yɛlɛnsira ta dɔnkiri. Matigi Ala ta baaradenw, aw bɛɛ ye baraka la Matigi Ala ye! Aw minw bɛ baara kɛ Matigi ta so kɔnɔ su bɛɛ! 
Aw ye aw boro kɔrɔta k’a sin yɔrɔ saninman fan na, ka baraka la Matigi Ala ye! 
Matigi Ala ye to Siyɔn dugu kɔnɔ ka baraka don i ra; ale min ka sankolo ni dugukolo dan. 
﻿Zaburuw.
135.
Aw ye Matigi Ala tando! Aw ye Matigi Ala tɔgɔ tando! Matigi Ala ta baaradenw, aw y’a tando! 
Aw minw bɛ baara kɛ Matigi Ala ta so kɔnɔ, aw minw bɛ baara kɛ an ta Ala ta batoso lu kɔnɔ, aw y’a tando! 
Aw ye Matigi Ala tando, sabu Matigi Ala ka ɲi. Aw ye dɔnkiri la k’a tɔgɔ tando, sabu a tɔgɔ ka di. 
Matigi Ala ka Yakuba ta mɔgɔw ɲanawoloma ka o kɛ a ta ye, a ka Izirayɛli ta mɔgɔw ɲanawoloma ka o kɛ a ta mɔgɔw ye. 
Ne kɔni k’a lɔn ko Matigi Ala ka bon, ko an Matigi bɛ ala tɔw bɛɛ kunna. 
Ni ko o ko ka Matigi Ala diya, a bɛ o kɛ, sankolo kɔnɔ, ani dugukolo kan, ani kɔgɔji n’a dunmanyɔrɔw bɛɛ ra. 
A bɛ sankabaw lawuri ka bɔ fɔ dugukolo danw na, a bɛ sanmanamana bɔ, ka sanji ben; a bɛ fɔɲɔ lana ka bɔ a marayɔrɔw ra. 
A ka Misirankaw ta dencɛ fɔlɔw halaki, k’a ta adamadenw na, ka taga se bɛganw ma. 
A ka tagamasiyɛnw, ani kabakow kɛ ele Misiran jamana cɛ ma, Farawona ni a ta jamana ɲamɔgɔw bɛɛ kama. 
A ka siya caman halaki, ka masacɛ barakamanw faga. 
Amɔrikaw ta masacɛ Sihɔn, ani Basan masacɛ Ɔgi, ani Kanaanakaw ta masacɛw bɛɛ. 
A ka o ta jamana di Izirayɛli ma, a ka o ta jamana kɛ a ta mɔgɔw ta ye. 
Matigi Ala, ele tɔgɔ kɔni tɛ tunu ka ye fiyewu! Matigi Ala, mɔgɔw hakiri bɛ to i tɔgɔ ra wagati bɛɛ, ani tuma bɛɛ. 
Matigi Ala bɛna a ta mɔgɔw ta kiti tigɛ ka jo di o ma; a bɛna hina a ta jɔnw na. 
Siya tɔw ta batofɛnw ye fɛn warigbɛramanw ni fɛn saninlamanw le ye; adamadenw yɛrɛ boro le ka o lalaga. 
Da bɛ o fɛ, nka o tɛ kuma, ɲa bɛ o fɛ, nka o tɛ yeri kɛ, 
toro bɛ o fɛ, nka o tɛ mɛnni kɛ; dafɔɲɔ si tɛ bɔ o da fɛ. 
O lalagabagaw ni olugu yɛrɛ bɛɛ ye kelen ye, ani minw bɛɛ bɛ o jigi la o kan. 
Izirayɛli ta somɔgɔw, aw ye baraka la Matigi Ala ye! Haruna ta somɔgɔw, aw ye baraka la Matigi Ala ye! 
Levi ta somɔgɔw, aw ye baraka la Matigi Ala ye! Matigi Ala ɲasiranbagaw, aw ye baraka la Matigi Ala ye! 
Matigi Ala baraka, ele min bɛ Siyɔn, ele min siginin bɛ Zeruzalɛmu! Aw ye Matigi Ala tando! 
﻿Zaburuw.
136.
Aw ye Matigi Ala fo k’a waleɲumanlɔn, sabu a ka ɲi, a ta ɲumanya tɛ ban ka ye. 
Aw ye alaw bɛɛ ta Ala fo k’a waleɲumanlɔn, sabu a ta ɲumanya tɛ ban ka ye! 
Aw ye matigiw bɛɛ ta Matigi fo k’a waleɲumanlɔn, sabu a ta ɲumanya tɛ ban ka ye! 
Ale Ala kelen le bɛ kabakobaw kɛ, sabu a ta ɲumanya tɛ ban ka ye! 
Ale le ka sankolo dan a ta lɔnniya sababu ra, sabu a ta ɲumanya tɛ ban ka ye! 
Ale le ka dugukolo dan k’a bla ji kunna, sabu a ta ɲumanya tɛ ban ka ye! 
Ale le ka sankolo yeelenbɔnan belebelew dan, sabu a ta ɲumanya tɛ ban ka ye! 
A ka tere dan ka o sigi terefɛra kunna, sabu a ta ɲumanya tɛ ban ka ye! 
A ka karo ni lolow dan ka o sigi sufɛra kunna, sabu a ta ɲumanya tɛ ban ka ye! 
Ale le ka Misirankaw ta dencɛ fɔlɔw faga, sabu a ta ɲumanya tɛ ban ka ye! 
A ka Izirayɛlimɔgɔw labɔ o cɛ ra, sabu a ta ɲumanya tɛ ban ka ye! 
A ta sebagaya ni a ta fanga baraka ra, sabu a ta ɲumanya tɛ ban ka ye! 
Ale le ka Kɔgɔjiwulen cɛtigɛ fla ye, sabu a ta ɲumanya tɛ ban ka ye! 
A ka Izirayɛlimɔgɔw latɛmɛ ji cɛ ma, sabu a ta ɲumanya tɛ ban ka ye! 
A ka Farawona ni a ta kɛrɛkɛjama dafiri Kɔgɔjiwulen kɔnɔ, sabu a ta ɲumanya tɛ ban ka ye! 
Ale le blara a ta mɔgɔw ɲa kongokolon kɔnɔ ka taga, sabu a ta ɲumanya tɛ ban ka ye! 
Ale le ka masacɛbaw halaki, sabu a ta ɲumanya tɛ ban ka ye! 
A ka masacɛ barakamanw faga, sabu a ta ɲumanya tɛ ban ka ye! 
Amɔrikaw ta masacɛ Sihɔn, sabu a ta ɲumanya tɛ ban ka ye! 
Basan masacɛ Ɔgi, sabu a ta ɲumanya tɛ ban ka ye! 
A ka o ta jamana di Izirayɛli ma, sabu a ta ɲumanya tɛ ban ka ye! 
A k’a kɛ a ta jɔnw ta ye, Izirayɛlimɔgɔw ta ye; sabu a ta ɲumanya tɛ ban ka ye! 
Ale le k’a hakiri to an na, tuma min na an tun bɛ siya tɔw ta fanga kɔrɔ, sabu a ta ɲumanya tɛ ban ka ye! 
A ka an bɔsi ka bɔ an juguw boro, sabu a ta ɲumanya tɛ ban ka ye! 
Ale le bɛ domuni di danfɛnw bɛɛ ma, sabu a ta ɲumanya tɛ ban ka ye! 
Aw ye sankolo tigi Ala fo k’a waleɲumanlɔn, sabu a ta ɲumanya tɛ ban ka ye! 
﻿Zaburuw.
137.
Ka an to Babilɔni badaw ra, an hakiri jigira Siyɔn dugu ko ra minkɛ, an siginin tora yi, ka to ka kasi. 
Yirimisɛn minw tun bɛ o yɔrɔ ra, an tun ka an ta gɔniw dulon olugu ra. 
Ka an to yi, an minabagaw tun b’a fɔra an ye ko an ye dɔnkiri dɔ la olugu ye; an tɔɔrɔbagaw tun b’a fɔra ko an ye olugu ninsɔndiya. O ko: «Aw ye Siyɔn dugu dɔnkiri dɔw la an ye kɛ!» 
An bɛ se ka Matigi Ala ta dɔnkiriw la jamana wɛrɛ dugukolo kan cogo di sa? 
E, Zeruzalɛmu, ni ne ka ɲina ele kɔ, o tuma ne kininboro ye ɲina gɔnifɔ kɔ! 
Ne nɛn nɔrɔnin ye to ne da kɔnɔ, ni ne ma ne hakiri to ele ra, ni ne ma ele Zeruzalɛmu jate ka tɛmɛ ne ta ɲagariko tɔw bɛɛ kan. 
Matigi Ala, Edɔmukaw ka min kɛ an na, i hakiri to o ra: Zeruzalɛmu dugu minalon na, olugu le tun b’a fɔra ko: «Aw y’a ci, aw y’a ci ka se fɔ bonw jusiginanw ma!» 
Ele Babilɔni, ele min bɛna halaki, ele ka kojugu min kɛ anw na, ni mɔgɔ min ka i sara ni o ɲɔgɔn ye, Ala ye o tigi ta ɲa. 
Ni mɔgɔ min ka aw ta denfitiniw mina ka o gbasi fara kan ka o ɲɔɲɔ, Ala ye o tigi ta ɲa. 
﻿Zaburuw.
138.
Dawuda ta Zaburu. Ala, ne bɛ i fo ka i waleɲumanlɔn ni ne jusukun bɛɛ ye, ne bɛ dɔnkiri la ka i tando i ta danfɛn saninmanw ɲa kɔrɔ. 
Ne bɛ ne kinbiri gban i ta batoso saninman kɔnɔ, ka i tɔgɔ fɔ ka i fo ka i waleɲumanlɔn i ta ɲumanya ni i ta kankelentigiya kosɔn; sabu i ka i tɔgɔ bonya ka tɛmɛ fɛn bɛɛ kan, ka i darakumaw bɛɛ dafa. 
Lon min ne ka i wele, i ka ne jaabi; i ka ne ja gbɛlɛya, ka baraka don ne ra. 
Matigi Ala, ni dunuɲa masaw nana i ta kumaw mɛn ka bɔ i yɛrɛ da ra, o bɛɛ ye i fo ka i waleɲumanlɔn! 
O ye dɔnkiri la ka Matigi Ala ta kow lakari, sabu Matigi Ala ta nɔɔrɔ ka bon. 
Matigi Ala kɔrɔtanin lo, nka a ɲa bɛ mɔgɔ majigininw na; a bɛ mɔgɔ yadaninw fana ye fɔ yɔrɔjan, ka o lɔn. 
Hali ni ne degura kosɛbɛ, i bɛ ne nin tanga; i bɛ i boro bɔ ka ne bɔsi ne juguw ta dimi ma, ka ne kisi ni i boro barakaman ye. 
Matigi Ala bɛ ko bɛɛ kɛ ne ye k’a dafa. E, Matigi Ala, i ta ɲumanya tɛ ban ka ye! I yɛrɛ boro ka baara min kɛ, i kana i kɔ don o ra. 
﻿Zaburuw.
139.
Dɔnkirilabagaw kuntigi. Dawuda ta Zaburu. Matigi Ala, i ka ne jusukun sɛgɛsɛgɛ, i ka ne jusukunnakow bɛɛ lɔn. 
I ka ne sigiwagati lɔn, i ka ne wuriwagati lɔn; i ka ne ta miiriyaw lɔn kabini wagatijan. 
Ni ne bɛ tagama ra, walama ni ne lanin lo, i ka o lɔn; i bɛ ne ta kow bɛɛ kala ma. 
Hali k’a sɔrɔ kuma ma bɔ ne da ra fɔlɔ, Matigi Ala, o y’a sɔrɔ ko ne bɛna min fɔ, ele ka o bɛɛ lɔn ka ban. 
I bɛ ne kɔ fɛ, i bɛ ne ɲa fɛ, i boro fana bɛ ne kan. 
O lɔnniyaba ɲɔgɔn ka bon ne ta hakiri ma, a tɛmɛna ne ta faamuri dan kan pewu. 
Ne bɛ se ka taga min le, ko ne bɛ faran ka mabɔ ele ra? Ne bɛ se ka bori ka taga dogo min le, ele ɲa tɛna ne ye yɔrɔ min na? 
Ni ne ka yɛlɛn ka taga sankolo ra, i bɛ yi; ni ne jigira fɔ dugukolo jukɔrɔ, i bɛ yi. 
Ni ne wurira ka taga fɔ terebɔyanfan dan na, walama ni ne tagara sigi terebenyanfan na fɔ kɔgɔji dan na, 
hali o yɔrɔ ra, i boro bɛ ne tɛmɛsira yira ne ra, i boro barakaman bɛna ne mina. 
Ni ne ko, ko dibi ye ne datugu, hali su bɛ yɛlɛma ka kɛ tere ye ka ne lamini. 
Hali dibi tɛ se ka dibi don ele ma; ele fɛ su gbɛnin lo i ko tere, dibi bɛ i ko yeelen ele fɛ. 
Ele le ka ne kɔnɔnɔyɔrɔw bɛɛ dan, ka ne fari yɔrɔw tugutugu ɲɔgɔn na ne bamuso kɔnɔ. 
Ne bɛ i fo ka i waleɲumanlɔn, sabu i ka ne kɛ danfɛn kabakoman ye, ani danfɛn ɲumanba. I ta danfɛnw bɛɛ ye fɛnɲumanbaw le ye; ne yɛrɛ ka o lɔn kosɛbɛ. 
Ne farikolo yɔrɔ si tun dogonin tɛ ele ma, wagati min i tun bɛ ne farisogo danna dogo ra, wagati min i ka ne fari yɔrɔw tugutugu ɲɔgɔn na dugukolo jukɔrɔ. 
Hali wagati min ne fari tun ma labɛn fɔlɔ, i ɲa tun bɛ ne ra. Tereda minw tun latigɛra ne ye, o bɛɛ tun sɛbɛra i ta kitabu kɔnɔ ka ban, k’a sɔrɔ o lonw si tun ma se fɔlɔ. 
E, Ala, i ta miiriyaw kɔrɔ ka dun ne ta faamuri ma! O hakɛya ka ca ne ma! 
Ni ne ko ne bɛ o jate mina, o ka ca ka tɛmɛ hali kɔgɔji kɛnkɛn kan. A flɛ, ni ne kununa tuma o tuma, ne ni ele belen bɛ ɲɔgɔn fɛ. 
E, Ala ni i tun bɛ sɔn ka mɔgɔjuguw faga, ka o mɔgɔfagabagaw gbɛn ka o mabɔ ne ra! 
Olugu bɛ ele ko fɔ ni ŋaninyajuguya le ye; o bɛ i tɔgɔ fɔ gbansan le, sabu i juguw lo. 
Matigi Ala, yala ne man kan ka i kɔninyabagaw kɔninya wa? Minw bɛ wuri i kama, yala olugu ko man kan ka gboya ne ye wa? 
Ne bɛ o kɔninya fɔ ka se kɔninya dan ma; ne juguw lo. 
Ala, ne sɛgɛsɛgɛ, ka ne jusukunnakow lɔn! Ne kɔrɔbɔ ka flɛ, ka ne jusukunnakow lɔn. 
A flɛ, ni ne bɛ sirajugu kan, i ye ne bla i ta ɲanamanya banbari sira kan. 
﻿Zaburuw.
140.
Dɔnkirilabagaw kuntigi. Dawuda ta Zaburu. 
Matigi Ala, ne bɔsi mɔgɔjuguw boro, ne tanga mɔgɔ farimanw ma. 
Olugu minw bɛ kojugu ŋaninya o jusukun na; lon o lon o bɛ kɛrɛ lawuri. 
O bɛ o nɛnkun dabɔ k’a kɛ i ko sa; o darakan ka jugu i ko fɔnfɔnnin baga. 
Matigi Ala, ne kɔrɔsi, janko mɔgɔjugu boro kana se ne ma; ne tanga mɔgɔ farimanw ma, minw bɛ janfa siri janko ka ne laben. 
Yɛrɛbonyabaga dɔw ka jɔ siri, ka juruw siri ne ɲa; o ka jɔw siri ne ɲa sira kan, o ka minarijanw lala ne ɲa. 
Ne b’a fɔ Matigi Ala ye ko: «Ele le ye ne ta Ala ye! Matigi Ala, i toro malɔ ka ne ta makarikanw lamɛn!» 
Matigi Ala, ne Matigi, ne ta baraka tigi, ani ne kisibaga, ele le ka ne kɔrɔsi kɛrɛ wagati ra. 
Matigi Ala, i kana a to mɔgɔjugu diyanyako ye kɛ! I kana a to a ta kolatigɛninw ye ɲa, ni o tɛ, a bɛna a yɛrɛ kɔrɔta. 
Ne jugu minw ka ne lamini, olugu da tun ka kojugu minw labɛn, o kojuguw ye ben olugu yɛrɛ le kun na ka o datugu! 
Tasumakamiw ye bɔn o kan, o ye o firi tasuma ra, dingadun dɔw kɔnɔ, o kana se ka bɔ tuun. 
Kumajugufɔbaga kana lɔyɔrɔ sɔrɔ jamana kɔnɔ! Mɔgɔ fariman kɔni, kojugu le ye gban ale kɔ tuma bɛɛ. 
Ne k’a lɔn ko Matigi Ala bɛna ɲanibagatɔw ta kiti tigɛ o ye, a bɛna fagantanw ta jo di o ma. 
Can lo, Matigi Ala, mɔgɔ terenninw bɛna i tɔgɔ fɔ ka i fo ka i waleɲumanlɔn, mɔgɔɲumanw bɛna to i ɲa kɔrɔ. 
﻿Zaburuw.
141.
Dawuda ta Zaburu. Matigi Ala, ne bɛ i wele, i teliya ka na ne fɛ! Ni ne bɛ i wele, i ye i toro malɔ ka ne kan lamɛn! 
A to ne ta daariri ye diya i ye i ko wusunan saraka; ni ne ka ne boro kɔrɔta i nɔ fɛ, o ye diya i ye i ko wulafɛsaraka! 
Matigi Ala, ne da kɔrɔsi kumajugu ma, ne dagbolow tanga kumajugu ma! 
I kana a to ne jusukun ye sama kojugu nɔ fɛ, ne kana ne sen don kɛwalejuguw ra, ne kana kori ni mɔgɔ terenbariw ye, ne kana o ta ɲanagbɛ domuni dɔ domu! 
Mɔgɔ terennin ye ne bugɔ, o ye koɲuman le ye; ni a ka ne jaraki, o bɛ i n’a fɔ a ka turu le kɛ ne kun na. Ne tɛ ban o turu ma; nka tuma bɛɛ ne ta Aladaari ye ko mɔgɔjuguw ta kow kana ɲa. 
Ala y’a to o ye o ta kititigɛbagaw mina ka o firi farakuruw kan! Ni o kɛra, o bɛna ne kumakan lamɛn k’a lɔn ko ne ta kumaw ka di. 
Mɔgɔ sɛnɛkɛtɔ bɛ dugukolo ci k’a yɛrɛgɛ cogo min na, o kolow bɛna yɛrɛgɛ o cogo le ra kaburu da ra. 
Nka ne ɲa lɔnin bɛ ele le ra, Matigi Ala, ne Matigi; ne bɛ ne yɛrɛ karifa ele le ma, i kana ne nin labla saya ye! 
O ka jan min la ne ye, ne tanga o ma; ne tanga mɔgɔ terenbariw ta minarijanw ma! 
Mɔgɔjuguw ye mina o yɛrɛ ta jɔw ra, nka ne ye tɛmɛ, foyi kana ne sɔrɔ. 
﻿Zaburuw.
142.
Dawuda ta karan: wagati min a tun bɛ kuruwo kɔnɔ. Aladaari. 
Ne bɛ ne kan kɔrɔta, ka kasi Matigi Ala nɔ fɛ, ne bɛ ne kan bɔ ka makarikanw fɔ Matigi Ala ye. 
Ne bɛ ne ta maɲumankow bɛɛ fɔ a ye, ne bɛ ne ta degukow ɲafɔ a ye. 
Ni ne jusu kasira, ele le bɛ ne tɛmɛyɔrɔ lɔn; o ka jan la ne ɲa ne tɛmɛsira ra. 
Ne kɛrɛfɛyɔrɔw flɛ, i b’a ye ko mɔgɔ si tɛ yi min b’a jantora ne ra. Dogoyɔrɔ si tɛ ne fɛ, sabu ne ta ko hami tɛ mɔgɔ si ra. 
E, Matigi Ala, ne bɛ kasi ele le nɔ fɛ, ko: «Ele le ye ne dogoyɔrɔ ye, ele le ye ne ninyɔrɔ ye nin dunuɲa ra yan mɔgɔ ɲanamanw cɛ ra.» 
I janto ne kasikan na, sabu ne dɛsɛnin lo kosɛbɛ. Ne bɔsi ka bɔ ne nɔgbɛnbagaw boro, sabu o baraka ka bon ni ne ta ye. 
Ne nin labɔ kaso ra, janko ne ye i tɔgɔ fɔ ka i fo ka i waleɲumanlɔn! Mɔgɔ terenninw bɛna ne lamini, sabu i ka koɲuman kɛ ne ye. 
﻿Zaburuw.
143.
Dawuda ta Zaburu. Matigi Ala, ne ta daarikan lamɛn, i toro malɔ ka ne ta makarikanw lamɛn i ta kankelentigiya kosɔn; ne jaabi i ta terenninya kosɔn. 
I kana a to kiti ye don ele ni i ta jɔn cɛ, sabu adamaden si terennin tɛ ele ɲa kɔrɔ. 
Ne jugu bɛ ne nin nɔgbɛnna, a b’a fɛ ka ne nin terege dugu ma; a ka ne bla dibi ra, i ko mɔgɔ minw sara kabini wagatijan. 
Ne jusu kasira, ne jigi tigɛra pewu! 
Ne hakiri bɛ fɔlɔfɔlɔ wagatiw ra, ne bɛ miiri i ta ko tɛmɛninw bɛɛ ra, ne bɛ i boro ta baara jate mina. 
Ne bɛ ne boro kɔrɔta i nɔ fɛ, ne sɔn jara i ɲa kɔrɔ k’a kɛ i ko dugukolo janin. 
E, Matigi Ala, i teliya ka ne jaabi, tɔ si tɛ ne ra tuun! I kana i ɲada dogo ne ra, ni o tɛ, ne bɛna kɛ i ko o bɛ minw lajigi kaburu kɔnɔ. 
Lon o lon sɔgɔma, a to ne ye i ta ɲumanya ko mɛn, sabu ne jigi bɛ ele le kan. Ne ka kan ka tagama sira min kan, o yira ne ra, sabu ne bɛ samana ele le nɔ fɛ, ka i daari. 
Matigi Ala, ne bɔsi ka bɔ ne juguw boro! Ne bɛ ne yɛrɛ dogo ele le kɔrɔ. 
Ne karan i sago kɛcogo ra, sabu ele le ye ne ta Ala ye. I ta hakiriɲuman ye ne tɛmɛsira yira ne ra, ka ne lataga sira dakaɲanin kan. 
Matigi Ala, a to ne ye si sɔrɔ i tɔgɔ kosɔn; ne nin bɔ degu ra, i ta terenninya kosɔn. 
I ta ɲumanya kosɔn, i bɛna ne juguw ban pewu; i bɛna ne kɛrɛbagaw bɛɛ halaki, sabu ne ye i ta jɔn le ye. 
﻿Zaburuw.
144.
Dawuda ta Zaburu. Matigi Ala, ne ta barakatigi Ala, i baraka! Ele le bɛ ne boro degi kɛrɛkɛcogo ra, ka ne borokandenw degi kɛrɛkɛminanw minacogo ra. 
Ele le ye ne ta kow ɲabaga ye, ani ne tangabaga, ne ta karifayɔrɔba, ani ne bɔsibaga; ne tangabaga lo, ne bɛ ne yɛrɛ karifa min ma, min bɛ ne ta mɔgɔw majigi ne ye! 
Matigi Ala, adamaden ye mun le ye k’a fɔ ko ele b’a jate? Mɔgɔ ye mun ye ka n’a fɔ ko ele bɛ miiri a ma? 
Adamaden bɛ i ko fɔɲɔ, a si teredaw bɛ i ko suma min bɛ tunu. 
Matigi Ala, i ta sankolo jɛngɛ ka jigi, ka maga kuruw ra fɔ o ye sisi bɔ. 
Sanmanamana bɔ ka ne juguw janjan; o bon ni i ta biɲɛw ye, fɔ ka o yɛrɛgɛ! 
To san fɛ, ka i boro foni ka ne kisi, ka ne sama ka bɔ jiba jukɔrɔ, ka ne bɔsi ka bɔ siya wɛrɛ mɔgɔw boro, 
minw da bɛ faninyakumaw fɔ, o bɛ o kininboro kɔrɔta ka kari faninya kan. 
E, Ala, ne bɛna dɔnkirikura la i ye, ne bɛna dɔnkiri la, ka i tando ni gɔni juru tan ye; 
ele le bɛ masacɛw kisi, ka i ta jɔncɛ Dawuda kisi fagarimuru ma. 
Ne kisi, i ye ne bɔsi siya wɛrɛ mɔgɔw boro, minw da bɛ faninyakumaw fɔ, o bɛ o kininboro kɔrɔta ka kari faninya kan. 
An dencɛw bɛna kɛ o ta denmisɛnya ra i ko yiri minw bɛ wuri ni baraka ye. An denmusow bɛna kɛ i ko samasen minw lɛsɛra k’a bla masaso kɔnɔ ka masaso cɛ ɲa. 
An ta bondow bɛna fa siman na, siman suguya bɛɛ bɛna sɔrɔ o kɔnɔ. An ta sagaw, ani an ta baw bɛna bugu ka kɛ fɔ waga caman, ka kɛ fɔ waga tan sigiyɔrɔma caman. 
An ta misiw bɛna bonya fɔ ka tɔrɔ. An juguw tɛna se ka ben an kan, ka an mina fanga ra ka taga ni an ye; mɔgɔ si tɛna degu fɔ ka kule tuun an ta dugu siradaw ra. 
Ni siya min ta kɛra nin cogo ra, o siya ta ɲana; ni Matigi Ala ye siya min ta Ala ye, o siya ta ɲana. 
﻿Zaburuw.
145.
Ala tandori dɔnkiri. Dawuda ta Zaburu. Ne bɛ i tɔgɔ kɔrɔta, ne ta Ala, ne ta Masa! Ne bɛ baraka la i tɔgɔ ye wagati bɛɛ, ani tuma bɛɛ. 
Lon o lon ne bɛna baraka la i ye, ne bɛna i tɔgɔ tando wagati bɛɛ, ani tuma bɛɛ. 
Matigi Ala ka bon, a ka kan ni tandori ye kosɛbɛ, a ta bonya dan tɛ lɔn. 
Durujaw bɛɛ ye i ta kɛwalew bonya ko fɔ ɲɔgɔn ye, o ye i ta kobaw lakari, 
ka i ta bonyaba nɔɔrɔman ko fɔ. Ne bɛ miiri i ta kɛwale kabakomanw ra. 
Mɔgɔw bɛna i ta baraka ko fɔ, sabu siranyafɛnba lo; ne fana bɛna i ta bonya lakari. 
O bɛna o hakiri to i ta koɲumanbaw ra ka o lakari, ka ɲagari ni kanba ye ka i ta terenninya ko fɔ. 
Matigi Ala bɛ makari, a bɛ hina, a tɛ dimi joona, a ta ɲumanya ka bon. 
Matigi Ala ka ɲi mɔgɔ bɛɛ ma, a ta hina bɛ se a ta danfɛnw bɛɛ ma. 
Matigi Ala, i ta danfɛnw bɛɛ bɛ i fo ka i waleɲumanlɔn, i ɲasiranbagaw bɛɛ bɛ baraka la i ye. 
O bɛ i ta masaya nɔɔrɔ ko fɔ, ka i ta sebagaya lakari, 
janko adamadenw ye i ta kobaw lɔn, ani i ta masaya ta bonya nɔɔrɔman. 
I ta masaya ye masaya wuribari le ye, i ta fanga bɛ yi wagati bɛɛ, ani tuma bɛɛ. Matigi Ala bɛ a ta darakan bɛɛ dafa, a bɛ ɲumanya kɛ a ta danfɛnw bɛɛ ye. 
Matigi Ala bɛ mɔgɔ benninw lawuri, a bɛ mɔgɔ dɛsɛninw bɛɛ lawuri. 
Danfɛnw bɛɛ ɲa lɔnin bɛ ele le ra, ele le bɛ o ta domuni di o ma a wagati ra. 
I bɛ i boro foni, ka ninmanfɛnw bɛɛ fa o sago ma. 
Matigi Ala terennin lo a ta kow bɛɛ ra, a bɛ a ta kokɛtaw bɛɛ kɛ ni ɲumanya ye. 
Matigi Ala bɛ to a welebagaw bɛɛ kɛrɛ fɛ, minw bɛɛ b’a wele ni can ye o jusukun na. 
A b’a ɲasiranbagaw bɛɛ diyanyakow kɛ o ye, a bɛ o kulekan mɛn, ka o kisi. 
Matigi Ala bɛ a kanubagaw bɛɛ mara, nka a bɛna mɔgɔjuguw halaki. 
Matigi Ala tandorikan le ye sɔrɔ ne da ra; danfɛn bɛɛ ye baraka la a tɔgɔ saninman kan wagati bɛɛ, ani tuma bɛɛ! 
﻿Zaburuw.
146.
Aw ye Matigi Ala tando! Ne nin ye Matigi Ala tando! 
Ne bɛ Matigi Ala tando ne si bɛɛ ra, ne bɛ dɔnkiri la ka ne ta Ala tando ne ta dunuɲalatigɛ bɛɛ ra. 
Aw kana aw jigi la fagamaw kan, aw kana aw jigi la adamadenw kan, sabu olugu tɛ se ka mɔgɔ kisi. 
Ni o nɛnɛkiri ka mina o ra lon min na, o bɛ sekɔ o nɔ ra dugukolo buguri ra; o lon yɛrɛ ra, o ta kow bɛɛ bɛ ban. 
Ni Yakuba ta Ala kɛra mɔgɔ min dɛmɛbaga ye, o tigi ta ɲana; ni mɔgɔ min jigiya kɛra Matigi Ala ye, a ta Ala, o tigi ta ɲana. 
Ale le ka sankolo ni dugukolo dan, ani kɔgɔji ni a kɔnɔfɛnw bɛɛ. A bɛ to a ta kankelentigiya ra wagati bɛɛ. 
A bɛ kiti tigɛ ka mɔgɔ tɔɲɔninw ta jo di o ma, a bɛ domuni di kɔngɔtɔw ma; Matigi Ala bɛ mɔgɔ minaninw labla. 
Matigi Ala bɛ fiyentɔw ɲa yɛlɛ, Matigi Ala bɛ mɔgɔ dɛsɛninw lawuri, Matigi Ala bɛ mɔgɔ terenninw kanu. 
Matigi Ala b’a janto lonanw na, a bɛ baraka don feritaw ni muso cɛ saninw na, nka a bɛ mɔgɔjuguw ta kow cɛn. 
Matigi Ala bɛ to masaya ra wagati bɛɛ; Siyɔn dugumɔgɔw, aw ta Ala bɛ to masaya ra wagati bɛɛ, ani tuma bɛɛ! Aw ye Matigi Ala tando! 
﻿Zaburuw.
147.
Aw ye Matigi Ala tando! Sabu ka dɔnkiri la ka an ta Ala tando, o ka ɲi, o ka di, o bɛnnin lo! 
Matigi Ala bɛna Zeruzalɛmu lɔ kokura; Izirayɛlimɔgɔ minw tun minana ka taga jamana wɛrɛ ra, a bɛna olugu lajɛn tuun. 
A bɛna mɔgɔ jusukasininw jusu saaro, ka o ta dimiw suma. 
A ka sankolo lolow da latigɛ; a ka tɔgɔ la o bɛɛ ra. 
An Matigi ka bon, a ta sebagaya ka bon, dan tɛ a ta faamuri ra. 
Matigi Ala bɛ baraka don mɔgɔ majigininw na; nka a bɛ mɔgɔjuguw majigi fɔ dugu ma. 
Aw ye dɔnkiri la Matigi Ala ye k’a fo k’a waleɲumanlɔn; aw ye dɔnkiri la ni kora ye ka an ta Ala tando! 
Ale le bɛ sankabaw lajɛn, ka san fin; a bɛ sanji labɛn, k’a ben dugukolo kan, ka binw falen kongoriw kan. 
A bɛ bɛganw ta domuni di o ma; ni kankan ta denw bɛ kasi, a bɛ olugu fana ta domuni di o ma. 
Matigi Ala mako tɛ so ta baraka ra, a tɛ adamaden ta tofanga jate. 
Nka Matigi Ala b’a ɲasiranbagaw le fɛ, minw bɛɛ kɔni jigi bɛ a ta ɲumanya kan. 
Ele Zeruzalɛmu, Matigi Ala bonya! Siyɔn dugu, i ta Ala tando! 
Sabu a bɛ aw ta dugu donda sɔgɔnanw baraka bonya, a bɛ baraka don aw ta denw na aw ta sow kɔnɔ. 
A bɛ hɛra ladon aw ta jamana kɔnɔ, a bɛ aw fa ni siman bɛɛ ra ɲumanman ye. 
A b’a darakuma lase dugukolo kan, a kumakan bɛ se yɔrɔ bɛɛ ra yɔrɔnin kelen na. 
A bɛ bugun lajigi ka yɔrɔ bɛɛ gbɛ i ko sagasiw, a bɛ gɔmiji kɛ yɔrɔ bɛɛ i ko bugurigbɛ. 
A bɛ a ta sanbɛrɛ lajigi i ko kabakuru. Jɔn bɛ se ka lɔ k’a ta nɛnɛba kɔnɔ? 
Nka ni a kumana, o fɛnw bɛɛ bɛ yeele, a bɛ a ta fɔɲɔ fiyɛ, jiw bɛ woyo ka taga. 
A k’a ta kumaw lase Yakuba ma, k’a ta cifɔninw, ani a ta kolatigɛninw yira Izirayɛli ra. 
A ma o ɲɔgɔn kɛ siya si ye; olugu ma a ta kolatigɛninw lɔn. Aw ye Matigi Ala tando! 
﻿Zaburuw.
148.
Aw ye Matigi Ala tando! Aw sankolokɔnɔfɛnw, aw ye Matigi Ala tando! Aw y’a tando sanfɛyɔrɔw ra! 
A ta mɛlɛkɛw bɛɛ, aw y’a tando! A ta danfɛn fangatigiw bɛɛ, aw y’a tando! 
Tere ni karo, aw y’a tando! Lolow bɛɛ ye manamana k’a tando! 
Sankolow ta sankolo, aw y’a tando! Ji minw bɛ sankolo kunna, aw y’a tando! 
O fɛnw bɛɛ ye Matigi Ala tando, sabu ale kumakan le sababu ra, o danna. 
A ka o sigi yɔrɔ min na, o bɛ to yi wagati bɛɛ, ani tuma bɛɛ; a ka sariya min sigi o kan, o tɛ yɛlɛma ka ye. 
Aw dugukolokanfɛnw, aw ye Matigi Ala tando! Kɔgɔji danfɛn barakamanw, ani jidunbaw, 
sanpɛrɛn ni sanbɛrɛ, bugun ni sankaba finmanw, ani sanfɔɲɔ min bɛ a ta ciw kɛ, 
kuruw, ani kongoriw bɛɛ, yiridentaw, ani sɛdiriyiriw bɛɛ, 
kongosogow, ani bɛganw bɛɛ, fɛnɲanaman fofotaw, ani kɔnɔw, 
dunuɲa masaw, ani siyaw bɛɛ, fagamaw, ani dunuɲa kititigɛbagaw bɛɛ, 
kanbelenw, ani sunguruw, cɛkɔrɔbaw, ani denmisɛnw! 
O bɛɛ ye Matigi Ala tɔgɔ tando, sabu ale kelen tɔgɔ le kɔrɔtanin lo, a nɔɔrɔ ka bon ka tɛmɛ dugukolo ni sankolo bɛɛ lajɛnnin nɔɔrɔ kan. 
A k’a ta mɔgɔw ta fanga kɔrɔta; ka o kɛ a ɲasiranbagaw bɛɛ ta tandori kun ye, ani Izirayɛlimɔgɔw, o siya min ko ka gbɛlɛn a ma. Aw ye Matigi Ala tando! 
﻿Zaburuw.
149.
Aw ye Matigi Ala tando! Aw ye dɔnkirikura la Matigi Ala ye, aw ye dɔnkiri la k’a tando a ɲasiranbagaw bɛɛ lajɛnnin cɛ ra. 
Izirayɛlimɔgɔw ye ninsɔndiya o danbaga kosɔn, Siyɔn dugumɔgɔw ye ɲagari o ta masacɛ kosɔn. 
O y’a tɔgɔ tando ni dɔnw ye, ka dɔnkiri la k’a tando ni longan ni kora ye; 
sabu Matigi Ala ta mɔgɔw ko ka di a ye, a bɛ kisiri kɛ mɔgɔ majigininw ta masiri ye. 
Alaɲasiranbagaw ye ɲagari Ala ta bonya kosɔn, o ye ɲagari ka pɛrɛn hali o ta layɔrɔw ra. 
Ala tɔgɔ kɔrɔtakumaw ye kɛ o da ra, kɛrɛkɛmuru da fla fana ye kɛ o boro, 
janko ka o yɛrɛ dimibɔ siyaw ra, ka mɔgɔw sara ka kaɲa ni o ta kɛwalew ye, 
ka siyaw ta masacɛw siri ni nɛgɛjɔrɔkɔw ye, ka o ta fagamaw sen don nɛgɛ ra; 
kiti min sɛbɛra o kama, o ye o kiti ben o kan. O bɛna kɛ nɔɔrɔba le ye Alaɲasiranbagaw bɛɛ kan. Aw ye Matigi Ala tando! 
﻿Zaburuw.
150.
Aw ye Matigi Ala tando! Aw ye Ala tando a ta yɔrɔ saninman kɔnɔ! Aw y’a tando sankolo kɔnɔ, o yɔrɔ min bɛ a ta sebagaya yira! 
Aw y’a tando a ta kobaw kosɔn! Aw y’a tando ka kaɲa ni a ta bonyaba ye! 
Aw y’a tando ni burufiyɛkanw ye! Aw y’a tando ni gɔniw ni koraw ye! 
Aw y’a tando ni longanw ni dɔnw ye! Aw y’a tando ni gɔniw ni filenw ye! 
Aw y’a tando ni siranɛgɛtɛgɛrɛw mankanw ye! Aw y’a tando ni siranɛgɛtɛgɛrɛw fɔkanw ye! 
Nɛnɛkiri bɛ fɛn o fɛn na, o bɛɛ ye Matigi Ala tando! Aw ye Matigi Ala tando!
﻿Zanaw kitabu.
1.
Dawuda dencɛ Sulemani min tun ye Izirayɛli masacɛ ye, ale ta zanaw le ye nin ye. 
A sɛbɛkun ye janko ka mɔgɔw sɔn hakiri ra, ani ka o karan, janko o ye kuma kɔrɔmanw faamu. 
A sɛbɛkun ye fana janko ka mɔgɔw ladi, k’a to o ye tagama ni hakiri ye, ka o karan terenninya sira ra, ani can sira, ani siraɲuman. 
A sɛbɛkun ye fana janko ka nalomanw laceguya, ka lɔnniya ni miiricogoɲuman don denmisɛnw hakiri ra. 
Hakiritigiw fana y’a lamɛn, ka dɔ fara o ta lɔnni kan; faamurikɛbagaw y’a lamɛn, janko ka o tagamacogo lɔn. 
Ni o kɛra, o bɛna zanaw, ani kuma kɔrɔmanw faamu, ka hakiritigiw ta kumaw, ani o ta gundow faamu. 
Matigi Ala ɲasiran le ye lɔnniya damina ye, nka nalomanw bɛ hakiritigiya ni ladirikan mafiyɛnya. 
Ne dencɛ, i facɛ ta ladirikan lamɛn, i kana ban i bamuso ta ladirikan ma; 
sabu o ye nɛɛma masafugula le ye i kun na, o ye masirifɛn le ye i kan na. 
Ne dencɛ, ni jurumunkɛbaga dɔw ko o bɛ i lafiri, i kana sɔn. 
Ni o ko: «Na, an ye taga dogo mɔgɔ dɔ ɲa, ka ben a kan k’a faga; na, an ye taga dogo mɔgɔ jarakibari dɔ ɲa sira ra, ka baga a ma k’a faga. 
An ye o bɛɛ ɲanaman latunu i ko saya dibi bɛ mɔgɔ latunu cogo min na! An ye o bɛɛ lajɛnnin latunu i ko o bɛ mɔgɔ lajigi kaburu kɔnɔ cogo min na! 
An bɛna fɛn nafaman suguya bɛɛ sɔrɔ, ka o cɛ, ka an ta bonw fa. 
Ele fana bɛna i ninyɔrɔ sɔrɔ ni an ye; ni an ka fɛn o fɛn sɔrɔ, o bɛna kɛ an bɛɛ ta jɛn le ye.» 
Ne dencɛ, i kana tagama ni o mɔgɔw ye; i sen bɔ o ta sira kan pewu! 
Sabu o senw bɛ bori kojugu le nɔ fɛ, o ka teri mɔgɔfaga le fɛ. 
Nka ni jɔ min sirira kɔnɔw bɛɛ ɲa na, o jɔ kɔni sirira gbansan le. 
Nka o mɔgɔ minw bɛ dogo mɔgɔw ɲa, ka na ben o kan, a laban olugu yɛrɛ le bɛna faga; o bɛ jan min la tɔw ye, o jan bɛna olugu yɛrɛ le mina. 
Mɔgɔ o mɔgɔ bɛ naforo ɲini benkanni sababu ra, o tigi labancogo bɛ ten le; o naforo sɔrɔbaga yɛrɛ nin le bɛ to a ra. 
Hakiritigiya bɛ pɛrɛnna siradaw ra, a b’a kan kɔrɔtara dugu jamalajɛnyɔrɔw ra. 
A bɛ kule cira jamayɔrɔw ra, a b’a fɔra mɔgɔw ye dugu dondaw ra ko: 
«Aw nalomanw, aw bɛna ceguya tuma juman le sa? Aw kumakolonfɔbagaw, aw bɛna kumakolonfɔ dabla tuma juman le sa? Aw hakirintanw, aw bɛna sɔn lɔnniya ma tuma juman le sa? 
Aw ye sekɔ ka na sɔn ne ta korori ma. Ni o kɛra, ne bɛna ne yɛrɛ nin lajigi aw kan; ne bɛna aw karan ne ta kumaw ra. 
«Nka i n’a fɔ ne ka aw wele, aw banna, ne ka ne boro lɔ aw ye, mɔgɔ si m’a janto o ra; 
i n’a fɔ aw banna ne ta ladiriw bɛɛ ma, aw ma sɔn ne ta korori ma, 
o ra, ni cɛnri nana se aw ma, ne fana bɛna yɛrɛko; ni jatigɛ nana ben aw kan, ne fana bɛna aw lɔgɔbɔ. 
Ni jatigɛ nana ben aw kan i ko sanfɔɲɔba, ni cɛnri nana ben aw kan i ko folonkonto, ni degu ni kɔnɔnɔfiri nana ben aw kan tuma min na, ne fana bɛna aw lɔgɔbɔ. 
«O wagati le ra o bɛna ne wele, nka ne tɛna o jaabi, o bɛna ne ta jɛnɲɔgɔnya ɲini, nka o tɛna ne sɔrɔ; 
sabu o ka lɔnniya kɔninya, min fana ye Matigi Ala ɲasiran ye, o ma sɔn o ma. 
O ma sɔn ne ta ladiriw ma, o ma ne ta korori jate. 
O kosɔn o bɛna o yɛrɛ ta kɛwalew tɔnɔ le domu, o bɛna o yɛrɛ ta ladirikanw tɔnɔ le domu fɔ ka fa. 
Sabu nalomanw ta yɛrɛlafiri le bɛ o faga; hakirintanw ta jateminabariya le bɛ o halaki. 
Nka ni mɔgɔ min ka ne lamɛn, o tigi bɛna sigi hɛra ni laganfiya ra; a bɛna sigi ɲasuma ra, kojugu si tɛna a ja tigɛ.» 
﻿Zanaw.
2.
Ne dencɛ, ni i ka sɔn ne ta kumaw ma, ni i ka ne ta kumakan mara i yɛrɛ kɔnɔ, 
ni i ka i toro malɔ ka i janto hakiritigiyakumaw ra, ni i ka i jusukun jɛngɛ ka taga faamurikoɲuman sira fɛ, 
ni i ka faamuri wele, ni i ka i kan kɔrɔta ka kule faamurikoɲuman nɔ fɛ, 
ni i ka faamuri ɲini i ko warigbɛ, ni i k’a yɔrɔɲini kosɛbɛ i ko naforo dogonin, 
o tuma ra i bɛna Matigi Ala ɲasiran faamu; min ye Ala ta lɔnniya ye, i bɛna o sɔrɔ. 
Sabu Matigi Ala le bɛ hakiritigiya di mɔgɔ ma; ale da le bɛ mɔgɔ karan lɔnniya ni faamurikoɲuman na. 
A bɛ sesɔrɔri mara mɔgɔɲumanw ye; minw bɛ tagama ni jusukun gbɛnin ye, a bɛ olugu tanga i ko nɛgɛbɛnnan; 
Sabu Ala bɛ can siratagamabagaw ta tɛmɛyɔrɔw kɔrɔsi; a b’a janto a ta mɔgɔɲumanw tɛmɛsira ra. 
O ra, i bɛna terenninya ni can ni siraɲuman ko faamu, ani sira o sira ka ɲi. 
Sabu hakiritigiya bɛna don i jusu ra, lɔnniya bɛna i ninsɔndiya. 
I ta miiricogoɲuman bɛna kɛ sababu ye ka i bɔsi, i ta faamurikoɲuman bɛna kɛ sababu ye ka i tanga, 
ka i kisi ka bɔ sirajugu kan, ka i kisi kumayɛlɛmabaga darakan ma, 
ani mɔgɔ minw bɛ siraɲuman bla, ka dibirasiraw ta, 
ani minw bɛ kojugu kɛ fɔ ka ninsɔndiya o ra, ka kumayɛlɛma kɛ, fɔ ka ɲagari o ra; 
o mɔgɔw tɛ sira terennin ta, o tɛmɛyɔrɔw bɛɛ jɛngɛnin lo. 
O ra, i bɛna i yɛrɛ kisi ka bɔ muso sunguruba boro, ka i yɛrɛ kisi ka bɔ muso yaalabaga boro, ale ni a ta mɔgɔmalasakumaw. 
A sunguruman k’a kan di cɛ min ma, a bɛ ban o cɛ ra; a ka layiri min ta a ta Ala ɲa kɔrɔ, a bɛ ɲina o kɔ. 
A ta so bɛ jɛngɛ ka taga saya fan le fɛ, a ta siraw bɛ taga mɔgɔ saninw le ta so. 
Mɔgɔ o mɔgɔ bɛ taga a nɔ fɛ, o si tɛ sekɔ tuun; o si tɛ ɲanamanya sira sɔrɔ tuun. 
O ra, i bɛna tagama mɔgɔɲumanw tɛmɛyɔrɔ ra, ka to mɔgɔ terenninw ta sira kan. 
Sabu mɔgɔɲumanw le bɛna sigi jamana kɔnɔ; mɔgɔ jusukun gbɛninw le bɛna to jamana kɔnɔ. 
Nka Ala bɛna mɔgɔjuguw labɔ jamana kɔnɔ, a bɛna mɔgɔjanfabagaw sama ka o bɔ jamana kɔnɔ. 
﻿Zanaw.
3.
Ne dencɛ, i kana i hakiri bɔ ne ta ladirikan kɔ; ne ta kumakan mara i jusukun na, 
sabu o le bɛna i si janya, ka san caman fara i si kan, ka hɛra di i ma. 
I kana a to ɲumanya ni kankelentigiya ye bɔsi i ra. A siri i kan na, k’a sɛbɛ i jusukun walaka kan. 
Ni o kɛra, i bɛna tɔgɔɲuman sɔrɔ, i ko bɛna diya Ala ye, i ko bɛna diya mɔgɔw fana ye. 
I jigi la Matigi Ala kan ni i jusukun bɛɛ ye; i kana i boromala i yɛrɛ ta faamuri kan. 
Ala sago ɲini i ta kokɛta bɛɛ ra; ni o kɛra, ale bɛna i ta sira lateren i ye. 
I kana i yɛrɛ jate hakiritigi ye; nka siran Matigi Ala le ɲa, ka i yɛrɛ mabɔ kojugu ra. 
O le bɛna i farikolo kɛnɛya, ka baraka don i kolow ra. 
Matigi Ala bonya ni i borofɛnw ye, a bonya ni i ta foro ta simanw bɛɛ kun fɔlɔw ye. 
Ni o kɛra, i ta bondow bɛna fa fɔ ka bɔn; i ta rɛzɛnji minanw bɛna fa rɛzɛnjikura ra fɔ ka woyo. 
Ne dencɛ, i kana ban Matigi Ala ta ladirikan ma; ni a ka i jaraki, i kana muruti. 
Sabu Matigi Ala bɛ mɔgɔ min kanu, a bɛ o tigi le koro, i n’a fɔ fa bɛ a den koro cogo min na, den min ko ka di a ye. 
Ni mɔgɔ min ka hakiritigiya sɔrɔ, o tigi ta ɲana; ni mɔgɔ min ka faamurikoɲuman sɔrɔ, o tigi ta ka di! 
Sabu nafa min bɛ sɔrɔ a ra, o nafa ka bon ni hali wari ye; tɔnɔ min bɛ sɔrɔ a ra, o ka bon ni hali sanin ye. 
Hakiritigiya sɔngɔ ka bon ni lulu ye; i ɲa bɛ bɔ fɛn o fɛn fɛ, o si dawula tɛ se ka suma ni a ta ye. 
Sijan le bɛ hakiritigiya kininboro kɔnɔ. Naforo ni bonya bɛ a numanboro kɔnɔ. 
Hakiritigiya ta tɛmɛyɔrɔw ye jususuma yɔrɔw le ye, a tɛmɛsiraw bɛɛ ye laganfiya siraw le ye. 
Yiri dɔ lo, ni mɔgɔ min k’a mina, a bɛ si di o tigi ma; ni min k’a dɛrɛ ni a boro fla ye, o tigi ta ɲana. 
Matigi Ala ka dugukolo ju sigi ni hakiritigiya le ye; a ka sankolo lɔ a nɔ ra ni faamuri le ye. 
A ta lɔnniya le sababu ra, dugukolo jidingaw dayɛlɛra; o le sababu ra, gɔmiji bɛ jigi ka bɔ sankabaw ra. 
Ne dencɛ, hakiriɲuman ni miiricogoɲuman mara ka ɲa; i ɲadon a ra tuma bɛɛ. 
O le bɛna si di i ma, ka kɛ masirifɛn ye i kan na. 
O ra, i bɛna tagama i ta sira kan hɛra ni laganfiya ra; i tagamatɔ sen tɛna talon foyi ra. 
Ni i bɛ la, foyi tɛna i ja tigɛ; ni i lara, i ta sunɔgɔ bɛna diya. 
Jatigɛ min bɛ bara ka cun mɔgɔ kan, i tɛna siran o ɲa; cɛnriba min bɛna ben mɔgɔjuguw kan, i tɛna siran o fana ɲa. 
Sabu Matigi Ala bɛna kɛ i jigilayɔrɔ ye; a bɛna i tagamatɔ kɔrɔsi, janko i sen kana mina jan dɔ ra. 
Mɔgɔ min ka kan ni i ta koɲuman ye, i kana ban ka koɲuman kɛ o tigi ye, k’a sɔrɔ se bɛ i ye k’a kɛ. 
I kana a fɔ i mɔgɔɲɔgɔn ma ko: «Taga ka na, sini ne bɛna a di i ma,» k’a sɔrɔ bi yɛrɛ i bɛ se k’a di a ma. 
I kana kojugu ŋaninya i mɔgɔɲɔgɔn kama, k’a sɔrɔ a siginin bɛ i kɔrɔ, miiriyajugu si tɛ a kɔnɔ i ta fan fɛ. 
I kana kɛrɛ kɛ ni mɔgɔ dɔ ye gbansan, k’a sɔrɔ a ma kojugu si kɛ i ra. 
I kana ɲabɔ mɔgɔ fariman fɛ, i kana sɔn a ta kow si ma. 
Sabu Matigi Ala bɛ kojugukɛbagaw haramuya, nka a bɛ mɔgɔɲumanw don a ta jɛn ra. 
Matigi Ala ta danga le bɛ mɔgɔjugu ta so kan, nka a bɛ baraka don mɔgɔɲuman ta sigiyɔrɔ ra. 
Minw ye kumakolonfɔbagaw ye, a fana bɛ kumakolon le fɔ olugu ma, nka a bɛ ɲa mɔgɔ sabarininw ma. 
Hakiritigiw bɛna bonya sɔrɔ o ta cɛn ye, nka mɔgɔ hakirintanw ta bɛna kɛ maroya le ye. 
﻿Zanaw.
4.
Ne dencɛw, aw ye aw fa ta ladirikan mɛn, aw ye aw janto o ra, ka faamuri sɔrɔ, 
sabu ne bɛ lɔnniyaɲuman le yirara aw ra; aw kana ban ne ta ladirikan na. 
Wagati min ne fana tun ye denmisɛnnin ye ne facɛ kɔrɔ, tuma min ne fitiniman kelenpe le tun bɛ ne bamuso kɔrɔ, ka to k’a ta kanuya diyabɔ, 
ne facɛ fana tun bɛ to ka kow ɲayira ne ra, k’a fɔ ne ye ko: «Ne ta kumaw to i jusu ra! Ne kumakan mara, janko i ye si sɔrɔ. 
Hakiritigiya ɲini, faamuri ɲini. I kana ɲina ne ta kumaw kɔ, i kana i yɛrɛ mabɔ ne darakumaw ra. 
I kana i kɔ di nin kumaw ma, sabu o le bɛna i kisi, o kumaw kanu, sabu o le bɛna i tanga kojugu ma. 
Ka jija ka hakiritigiya ɲini, o le ye hakiritigiya damina ye, fɛn o fɛn bɛ i boro, o bɛɛ kɛ ka faamuri ɲini. 
Ni i ka hakiritigiya jate fɛnba ye, hakiritigiya bɛ i kɔrɔta, ni i k’a mina ni i boro fla ye, a bɛ i bonya. 
A bɛna nɛɛma masafugula le sigi i kun na, a bɛna masafugula nɔɔrɔman le biri i kun na.» 
Ne dencɛ, ne lamɛn, ka sɔn ne ta kumaw ma; ni o kɛra, i si sandaw bɛna caya. 
Ne ka hakiritigiya sira yira i ra, ne ka i bla siraɲuman kan. 
Ni i ka o sira tagama, foyi tɛna i ta tagama bari, i boritɔ sen tɛna talon foyi ra. 
I jija ka ladirikan mina ka ɲa, a kana bɔsi i ra; a mara kosɛbɛ, sabu i bɛ si sɔrɔ o le baraka ra. 
I kana tɛmɛ mɔgɔjuguw tɛmɛyɔrɔ ra, i kana tagama kojugukɛbagaw ta sira kan. 
O sira ye k’a to yi, i kana tɛmɛ a fɛ; i yɛrɛ mabɔ o sira ra, ka taga i ta sira fɛ. 
Sabu ni o mɔgɔw ma kojugu kɛ fiyewu, o tɛ se ka sunɔgɔ; o ɲa tɛ sunɔgɔ sɔrɔ, ni o ma mɔgɔ dɔ laben. 
Sabu olugu ta domuni ye kojugu le ye, o ta duvɛn minta ye fariya le ye. 
Nka mɔgɔ terenninw ta sira bɛ i ko dugugbɛda yeelen; a yeelen bɛ to ka bonya, fɔ ka taga tere se kuncɛ. 
Mɔgɔjuguw ta sira bɛ i ko dibifinba; fɛn min bɛna o laben sira ra, o tɛ se ka o ye. 
Ne dencɛ, i janto ne ta kumaw ra, i toro sigi ka ne darakan lamɛn. 
I ɲa lɔ ne ta kumaw ra tuma bɛɛ; o mara fɔ i jusukun kɔnɔnɔyɔrɔ ra. 
Sabu ni minw ka hakiri sɔrɔ, a bɛ si di olugu ma; a bɛ o farikolo yɔrɔ bɛɛ kɛnɛya. 
I janto i jusukun le ra ka tɛmɛ fɛn tɔw bɛɛ kan, sabu i ta ɲanamanya kow bɛ bɔ yi le. 
I sen bɔ flankafukumaw ra, i da bɔ janfakumaw ra. 
I ɲa lɔ i ta sira ra ka teren ka taga, i ɲadenw sin i ta sira ma ka teren ka tagama. 
I ye tagama sira terennin kan; ni o kɛra, i ta kow bɛɛ bɛna dakaɲa. 
I kana jɛngɛ ka taga i kininboro fɛ walama i numanboro fɛ, i sen bɔ kojugu ra. 
﻿Zanaw.
5.
Ne dencɛ, i janto ne ta hakiritigiyakumaw ra, i toro malɔ ne ta faamurikumaw ra, 
janko i ye miiricogoɲuman sɔrɔ, janko i da ye lɔnniyakumaw sɔrɔ k’a fɔ. 
Sabu li bɛ tɔni ka bɔ muso sunguruba da ra, a darakan nugunin lo ka tɛmɛ turu kan. 
Nka a laban, o li bɛ kunaya i da ra i ko jalaji; a laban, a darakan bɛ i tigɛ i ko muru da fla. 
A senw bɛ saya sira le kan, a ta tagama ɲasinna kaburu le ma. 
Sira min b’a sɔn si ra, a tɛ o jate, a ta siraw ɲagaminin lo, nka a tɛ o lɔn. 
Ayiwa, ne dencɛw, aw ye ne lamɛn! Aw kana aw yɛrɛ mabɔ ne kumakan na! 
I ta sira yɔrɔ janya o muso ɲɔgɔn na, i kana gbara a ta bonda ra! 
Ni o tɛ, i bɛna i ta bonya di mɔgɔ wɛrɛw le ma, i bɛna i si sandaw di mɔgɔ hinabari dɔ le ma. 
Mɔgɔ wɛrɛw le bɛna i borofɛnw cɛ fɔ ka wasa a ra, i ta sɛgɛ tɔnɔ bɛna taga mɔgɔ wɛrɛ le ta so. 
I bɛna to ka ŋuna i si laban na, k’a sɔrɔ i fari ni i sogo bɛɛ halakira ka ban. 
O wagati le ra, i bɛna a fɔ ko: «E, mun na ne tun ma sɔn ladiri ma sa? Mun na ne banna korori ma? 
Mun na ne ma sɔn ka ne karamɔgɔw kumakan lamɛn dɛ? Mun na ne ma ne toro lɔ ne karanbagaw kan na sa? 
A tora dɔɔnin, ne tun bɛna halaki ka ban le pewu ne ta jamana mɔgɔw bɛɛ lajɛnnin cɛ ra!» 
I yɛrɛ ta dinga soginin ji min; ji min bɛ bɔ i yɛrɛ ta kɔlɔn kɔnɔ, o min. 
Mun na i b’a to i ta bununji ye bɔn kɛnɛ ma gbansan? Mun na i b’a to i ta kɔ jiw ye woyo ka taga siradaw fɛ? 
A ka kan ka kɛ i kelen ta le ye, a man kan ka kɛ mɔgɔ wɛrɛ ta ye. 
I yɛrɛ ta bununji diyabɔ; i kanbelenman ka muso min furu, i yɛrɛ ninsɔndiya ni o ye. 
I ta minanmuso kanunin lo, i ta dagbɛmuso saraman lo; i wasa don ale ta kanuya le ra tuma bɛɛ, a jarabi ye i mina wagati bɛɛ. 
Mun kosɔn i bɛ jarabi muso sunguruba ra sa, ne dencɛ? Mun kosɔn i bɛ i boro melege muso yaalabaga dɔ cɛ ra? 
Ayiwa, Matigi Ala ɲa bɛ adamaden tɛmɛsiraw bɛɛ ra, a bɛ mɔgɔ tagamacogo bɛɛ kɔrɔsi. 
Mɔgɔjugu yɛrɛ ta kojuguw le b’a mina jan na, a yɛrɛ ta jurumun juruw le b’a siri. 
A bɛ sa, sabu a banna ladiri ma, a ta hakirintanya bonyakojugu b’a lafiri. 
﻿Zanaw.
6.
Ne dencɛ, ni i ka i yɛrɛ kɛ i mɔgɔɲɔgɔn ta juru ko seere ye, ni i boro don a boro ka kari ko i bɛ lɔ ni o kunko ye, 
ni i yɛrɛ darakan ka i mina o jan na, ni i yɛrɛ kumakan ka i siri juru ra, 
ne dencɛ, i ka kan ka min kɛ ka i yɛrɛ bɔ, o le ye nin ye: i n’a fɔ i ka i yɛrɛ don o tigi boro ka ban, taga i yɛrɛ majigi, ka jurudonbaga daari kosɛbɛ. 
I kana a to sunɔgɔ ye don i ɲa ra ni a ma ɲanabɔ, i kana i ɲa tugu ka jingɔ ni a ma ɲanabɔ. 
I yɛrɛ bɔsi i ko dagbɛ bɛ bori k’a yɛrɛ bɔsi donsocɛ boro cogo min na, i yɛrɛ bɔsi i ko kɔnɔ bɛ a yɛrɛ bɔsi kɔnɔminabaga boro cogo min na. 
Ele salibagatɔ, taga dugumɛnɛninw flɛ, taga o ta baaracogo flɛ, i ye hakiri sɔrɔ. 
Kuntigi tɛ o fɛ, ɲamɔgɔ tɛ o fɛ, jamanatigi tɛ o fɛ. 
Nka ni simantigɛ sera, o bɛ o ta siman labɛn, ni simancɛwagati sera, o bɛ o ta domuni ladon o ta so. 
Ele salibagatɔ, ele bɛna wuri tuma juman le? Ele bɛna wuri sunɔgɔ ra tuma juman le? 
Ka sunɔgɔ dɔɔnin, ka i ɲa tugu ka jingɔ dɔɔnin, ka i boro fla kuru ka la dɔɔnin, 
ni i ka to o ra, fagantanya bɛna bara i ra i ko son bɛ bara mɔgɔ ra cogo min na, ɲani bɛna bara i ra i ko kɛrɛkɛcɛ murutigi bɛ bara mɔgɔ ra cogo min na. 
Adamaden sɔnkolon, adamaden mɔgɔ terenbari, ale le bɛ yaala ni janfa ye a da ra. 
A b’a ɲa kɔmikɔmi, ka ko dɔ fɔ, a bɛ tagamasiyɛnw kɛ ni a sen ye ka ko dɔ fɔ, a bɛ tagamasiyɛnw kɛ ni a borokandenw ye ka ko dɔ yira. 
Kumayɛlɛma b’a jusu ra, a bɛ kojugu ŋaninya wagati bɛɛ, a bɛ mɔgɔw bla ɲɔgɔn na. 
O le kosɔn, cɛnri bɛna cun a kan yɔrɔnin kelen na, a bɛna bara ka halaki, fla tɛ halakiri min na. 
Fɛn wɔɔrɔ bɛ yi, Matigi Ala bɛ minw kɔninya, a fɔ fɛn wolonfla yɛrɛ, a bɛ minw haramuya: 
Mɔgɔ min b’a yɛrɛ fisaya tɔw ma, mɔgɔ min nɛnkun bɛ faninya fɔ, mɔgɔ min bɛ mɔgɔ jarakibari faga, 
mɔgɔ min jusukun bɛ terenbariyakow ŋaninya, mɔgɔ min sen ka teri kojugu nɔ fɛ, 
mɔgɔ seerejugu min bɛ faninya fɔ, ani mɔgɔ min bɛ balemaw bla ɲɔgɔn na. 
Ne dencɛ, i facɛ ta kumakan lamɛn, i kana ban i bamuso ta ladirikan ma. 
O kumaw mara i jusukun na wagati bɛɛ, a siri i kan na tuma bɛɛ. 
Ni i bɛ tagama, o le bɛna i ta sira yira i ra, ni i lara sunɔgɔ ra, o le bɛna i kɔrɔsi, ni i wurira, o le bɛna kɛ i barokɛɲɔgɔn ye. 
Sabu o kumaw ye fitina le ye, o ladirikanw ye yeelen le ye, o korori ni o karan ye sisɔrɔsira le ye. 
O le bɛna i tanga muso jogojugu ma, ka i tanga muso yaalabaga ta mɔgɔmalasakumaw ma. 
I kana ta a cɛɲa ma, ka ɲabɔ a fɛ i jusukun na dɛ! I kana a to a lɔgɔ ye i mina a ɲakisɛw cɛɲa kosɔn dɛ! 
Jatɔmuso bɛ mɔgɔ borofɛn bɛɛ ban fɔ ka taga i ta sɔrɔta tɔ to buru kunkurunnin kelenpe ye, muso furunin jɛnɛyakɛbaga bɛ mɔgɔ ta ɲanamanya bɛɛ le mina jan na. 
Yala mɔgɔ bɛ se ka tasuma don i ta derege jukɔrɔ, ni i ta faniw ma jɛni wa? 
Yala mɔgɔ bɛ se ka tagama takami kan, ni a ma i sen jɛni wa? 
Cɛ min bɛ jɛn ni a mɔgɔɲɔgɔn ta muso ye, o tigi ta bɛ ten le, ni mɔgɔ o mɔgɔ ka maga a mɔgɔɲɔgɔn ta muso ra, o tigi jarakibari tɛ to. 
Son min kɔngɔtɔ bɛ fɛn sonya k’a domu kɔngɔ kosɔn, mɔgɔ tɛ o mafiyɛnya. 
O bɛɛ n’a ta, ni a minana, a ka min sonya a bɛ o ɲɔgɔn wolonfla le sara, hali ni a kɛra ko a bɛ a ta sokɔnɔminan bɛɛ le di. 
Nka mɔgɔ min bɛ jɛnɛya kɛ ni walimuso ye, o tigi hakiri ka dɔgɔ; mɔgɔ o mɔgɔ bɛ o kɛ, o tigi b’a yɛrɛ halaki le. 
O tigi tɛna foyi sɔrɔ ni bugɔri ni dɔgɔyari tɛ; ale ta maroya kɔni tɛna ban ka ye. 
Sabu celiya bɛ furucɛ ta jusugban lawuri, ni a b’a yɛrɛ dimibɔ lon min na, a tɛ makari. 
Bonyafɛn si tɛ se k’a jusu suma, hali ni i ka bonya caya cogo o cogo k’a di a ma, a tɛna sɔn. 
﻿Zanaw.
7.
Ne dencɛ, ne ta kumaw to i hakiri ra, ne ta kumakan mara ka ɲa i jusukun na. 
Ne ta kuma mara janko i ye si sɔrɔ, ne ta ladirikan kɔrɔsi kosɛbɛ, i ko i bɛ i janto i ɲakisɛ ra cogo min na. 
O kumaw siri i borokandenw na, a sɛbɛ i jusukun walaka kan. 
A fɔ hakiritigiya ma ko: «Ele ye ne balemamuso le ye!» Faamuri wele ko i terimuso! 
Ni o kɛra, o bɛna i tanga muso sunguruba ma, ka i tanga muso yaalabaga ma, ani a ta mɔgɔmalasakumaw. 
Lon dɔ, ne tun bɛ ne ta bon finɛtiri ra, ne tun bɛ flɛri kɛra finɛtiri nɛgɛsansan wow fɛ. 
Ne ka cɛden dɔ ye naloman dɔw cɛ ra, ne ka cɛden dɔ kɔrɔsi kanbelenw cɛ ra, min hakiri tun ka dɔgɔ. 
A tun bɛ nana sira kan o muso ɲɔgɔn dɔ ta so fan na, a tun ka o muso ta sosira ta. 
Terebenda wagati tun lo, wuladayanfan fɛ, su damina wagati ra, dibi donwagati ra. 
Muso dɔ barara ka bɔ ka na a kunbɛn, a ta fanidoncogo tun bɛ i ko jatɔmuso, ŋaninyajugu b’a jusu ra. 
A da ka ca, a tɛ maro, a tɛ sigi a ta so ka ye. 
Ni a tɛ sirada ra, a bɛ dugu kɔnɔ, a bɛ tɛmɛ sirafaranw bɛɛ ra, ka to ka cɛw le kɔnɔ. 
A ka kanbelen poron k’a mina o cogo le ra, ka melege a ra, k’a fɔ kanbelen ye, hali a ma maroya, ko: 
«E, ne tun ka kan ka ninsɔndiya saraka* min faga, ne sera ka o layiri dafa bi. 
«O kosɔn ne bɔra ka na i kunbɛn, ne ka i yɔrɔɲini, fɔ ka i ye. 
Ne ka birifaniw lala ne ta lanan kan, k’a labɛn ka ɲa, ne ka Misiran jamana ta birifani ɲumanman dɔw le la a kan. 
Ne ka ne ta layɔrɔ kasa diya ni turu kasadimanw ye: miri turu, ani alowɛsi turu, ani sinamɔne turu. 
Na, an ye ɲɔgɔn kanu, ka fa ɲɔgɔn na, fɔ ka ɲanamini, fɔ ka taga dugu gbɛ, an ye ɲɔgɔn lɔgɔrakɛ kanuya ra. 
Sabu ne cɛ tɛ so, a tagara tagamajan dɔ le ra. 
A ka wari caman le don a ta waribɔrɔ kɔnɔ ka taga, a tɛ sekɔ fɔ ni karo janfara.» 
O muso ka o kanbelen mina ni a ta ceguya ye, a k’a nɛgɛ fɔ k’a sɔrɔ ni a ta mɔgɔmalasa kumaw ye. 
O yɔrɔnin kelen bɛɛ, kanbelen gbanna a kɔ, i n’a fɔ o bɛ tagara ni misi min ye a fagayɔrɔ ra, i n’a fɔ o bɛ tagara ni fatɔ min sirinin ye a bugɔyɔrɔ ra, 
fɔ biɲɛ dɔ ye na a sɔnkun sɔgɔ. A bɛ i ko kɔnɔnin min bɛ bori ka taga a yɛrɛ don jɔ ra, sabu a t’a lɔn ko ale nin bɛna to a ra. 
Ayiwa, sisan ne dencɛw, aw ye ne lamɛn! Aw ye aw janto ne darakumaw ra! 
I kana i ta miiriya sama ka taga nin muso ɲɔgɔn ta sira fɛ, i kana a ta siraw ta ka i yɛrɛ latunu. 
Sabu a ka cɛ minw laben ka ban ka o faga, o ka ca; a ka minw faga, o bɛɛ tun ye cɛ barakamanw le ye fana. 
A ta so ye kaburu sira le ye, sira min bɛ mɔgɔ lajigi fɔ saya ta so yɛrɛ kɔnɔ. 
﻿Zanaw.
8.
Yala hakiritigiya tɛ adamadenw welera wa? Yala faamuri tɛ a kan kɔrɔtara ka pɛrɛn wa? 
A bɛ lɔ yɔrɔ kɔrɔtaninw na, ani siradaw ra, a bɛ lɔ sirafaranw na, 
a bɛ lɔ dugu dondaw kɔrɔ, a bɛ lɔ dugu donda siraw ra ka pɛrɛn: 
«Aw mɔgɔw, ne bɛ aw le welera! Ne kan bɛ aw adamadenw le ma! 
Aw nalomanw, aw ye ceguya degi! Aw hakirintanw, aw ye hakiri sɔrɔ! 
Aw ye mɛnni kɛ, sabu ne bɛna kuma nafamanw le fɔ, ne bɛna ne da yɛlɛ ka cankumaw le fɔ. 
Ne da bɛ kumaɲuman le fɔ, ne nɛnkun bɛ kumajugu haramuya. 
Ne darakuma bɛɛ terennin lo, nanbarakuma ni kuma terenbari si tɛ bɔ ne da ra, 
ne darakuma bɛɛ gbɛnin lo faamurikɛbagaw fɛ, a bɛɛ ye kumaɲuman le ye lɔnnikɛbagaw fɛ. 
Aw ye kɛ ne ta ladirikan fɛ ka tɛmɛ hali wari kan, lɔnniya ka fisa ni sanin bɛɛ ra ɲumanman ye. 
Sabu hakiritigiya ka fisa ni lulu ye, mɔgɔ bɛ ɲabɔ fɛn o fɛn fɛ, o si tɛ se ka suma ni hakiritigiya ye.» 
«Ne min ye hakiritigiya ye, ne ni ceguya le siginin bɛ ɲɔgɔn fɛ, lɔnniya ni miiricogoɲuman bɛ sɔrɔ ne le fɛ. 
Matigi Ala ɲasiran bɛ mɔgɔ min na, o tigi bɛ kojugu kɔninya, yɛrɛwasobaga, ani yɛrɛbonyabaga, ani sirajugu tagamabaga, ani da min bɛ kumayɛlɛma kɛ, ne bɛ o kɔninya. 
Ladiri ni hakiriɲuman bɛ sɔrɔ ne le fɛ, ne le ye faamuri ye, sebagaya bɛ sɔrɔ ne le fɛ. 
Ne le sababu ra, masacɛw sigira masaya ra, ne le sababu ra, kuntigiw bɛ se ka ko terenninw latigɛ. 
Ne le sababu ra, fagamaw sigira fanga ra, ani mɔgɔbaw, ani dunuɲa kititigɛbagaw bɛɛ. 
Ne kɔni, mɔgɔ minw bɛ ne kanu, ne fana bɛ olugu kanu, minw bɛ ne yɔrɔɲini, olugu bɛ ne sɔrɔ. 
Naforo ni bonya bɛ ne le fɛ, fɛnɲuman mɛɛntaw, ani wasa bɛ sɔrɔ ne le fɛ. 
Tɔnɔ min bɛ sɔrɔ ne ra, o ka fisa ni sanin ye, a ka fisa ni sanin yɛrɛworo ye, nafa min bɛ ne ra, o ka fisa ni warigbɛ bɛɛ ra ɲumanman ye. 
Ne bɛ tagama sira terennin le kan, ne bɛ tɛmɛ cansiraw le fɛ. 
Ne bɛ ne kanubagaw fɛntigiya, ka o ta naforomarayɔrɔw fa.» 
«Ne worora kabini Matigi Ala ta baara damina ra, tuma min na a tun ma a ta danfɛn fɔlɔw si dan ban. 
Ne sigira kabini wagatijan, kabini fɔlɔfɔlɔ, k’a sɔrɔ dugukolo ma dan fɔlɔ. 
Ne nana, k’a sɔrɔ jibaw tun tɛ yi fɔlɔ, ne nana, k’a sɔrɔ bununjibaw si tun tɛ yi fɔlɔ; 
ne nana k’a sɔrɔ kuruw tun ma dan ban, ne nana k’a sɔrɔ kongoriw tun ma sigi ban, 
o y’a sɔrɔ Ala tun ma dugukolo ni kongow dan fɔlɔ, a tun ma hali dunuɲa buguri fɔlɔ dan ban. 
Wagati min Ala ka sankolo bla a nɔ ra, ne tun bɛ yi; wagati min a ka jibaw dantigɛ, 
wagati min a ka sankabaw bla san fɛ, wagati min dugukolo jukɔrɔjiw woyora ka bɔ ni baraka ye, 
wagati min a ka kɔgɔji dan yira, janko a ji kana tɛmɛ o danw kan, wagati min a ka dugukolo jusigiyɔrɔ tagamasiyɛn kɛ, 
ne tun bɛ a kɛrɛ fɛ i ko baarakuntigi. Lon o lon ne tun b’a diyanyako kɛ, ka ɲagari a ɲa kɔrɔ tuma bɛɛ. 
Ne tun bɛ ɲagari a ta dugukolo kɔ kan, ka ninsɔndiya adamadenw cɛ ra.» 
«Ayiwa, sisan, ne dencɛw, aw ye ne lamɛn! Minw bɛ ne ta sira tagama, olugu ta ɲana! 
Aw ye ladiri lamɛn, ka kɛ hakiritigiw ye, aw kana ladiri bla aw yɛrɛ kɔ fɛ. 
Mɔgɔ min bɛ ne lamɛn, o tigi ta ɲana, mɔgɔ min bɛ lɔ lon o lon ne ta so donda ra ka mɛnni kɛ, min bɛ lɔ ne ta da ra, ka mɛnni kɛ, o tigi ta ɲana. 
Sabu ni mɔgɔ min ka ne sɔrɔ, o tigi kɛra sitigi ye, Matigi Ala bɛ sɔn o tigi ma. 
Nka ni mɔgɔ min ka ne kan bla, o tigi ka kojugu kɛ a yɛrɛ le ra; mɔgɔ o mɔgɔ bɛ ne kɔninya, o tigi bɛ saya le kanu.» 
﻿Zanaw.
9.
Hakiritigiya k’a ta bon samasen wolonfla lɛsɛ, a k’a ta bon lɔ. 
A ka bɛganw faga, ka minnifɛnw labɛn, a ka domunikɛyɔrɔ labɛn. 
A k’a ta baaraden sunguruw ci, ko o ye taga pɛrɛn k’a ta weleri lase mɔgɔw ma; o bɛ lɔ dugu yɔrɔ kɔrɔtaninw le ra ka weleri kɛ: 
«Mɔgɔ o mɔgɔ ye kolɔnbari ye, o ye tɛmɛ yan!» Minw hakiri ka dɔgɔ, a b’a fɔ olugu ye ko: 
«Aw ye na ne ta domuni kɛ, ne ka minnifɛn min labɛn, aw ye na o min! 
Aw ye nalomanya dabla, janko aw ye si sɔrɔ, aw ye faamuri sira ta.» 
Mɔgɔ min bɛ kumakolonfɔbaga ladi, o tigi bɛ dɔgɔyari le lase a yɛrɛ ma, mɔgɔ min bɛ mɔgɔjugu jaraki, o tigi bɛ maroya le lase a yɛrɛ ma. 
I kana kumakolonfɔbaga jaraki, ni o tɛ, a bɛ i kɔninya, nka hakiritigi jaraki, ni o kɛra, a bɛ i kanu. 
Hakiritigi karan, ni o kɛra, dɔ bɛ fara a ta hakiritigiya kan; lɔnniya yira mɔgɔ terennin na, ni o kɛra, dɔ bɛ fara a ta lɔnni kan. 
Matigi Ala ɲasiran, o le ye hakiritigiya damina ye, Ala saninman lɔnniya, o le ye faamuri ye. 
Sabu, ne hakiritigiya, ne le sababu ra i si bɛna caya, ne le sababu ra san caman bɛna fara i si kan. 
Ni i ye hakiritigi ye, i ta hakiritigiya nafa bɛ i kan, ni i ye kumakolonfɔbaga ye, i ta kumakolonfɔ kunko bɛ i kelen kan. 
Hakirintan bɛ i ko muso dacamantigi, a bɛ i ko muso naloman, min tɛ foyi lɔn. 
A bɛ sigi a ta so donda ra, siginan dɔ kan, dugu yɔrɔ kɔrɔtaninw na, 
ka pɛrɛn ka tɛmɛbagaw wele; minw terenna, ni o bɛ tagara o ta sira fɛ, a bɛ olugu wele: 
«Mɔgɔ o mɔgɔ ye kolɔnbari ye, o ye tɛmɛ yan!» Minw hakiri ka dɔgɔ a b’a fɔ olugu ye ko: 
«Ji sonyanin le ka di, denjuguya domuni le ka timi.» 
Mɔgɔw m’a lɔn ko a ta so ye saya ta yɔrɔ le ye, o m’a lɔn ko a bɛ mɔgɔ minw wele ko olugu bɛɛ bɛ jigi saya dibi le ra. 
﻿Zanaw.
10.
Masacɛ Sulemani ta zanaw. Den hakiriman b’a facɛ jusu suma, nka den hakirintan bɛ a bamuso jusu kasi le. 
Naforojugu sɔrɔri tɛ mɔgɔ nafa, nka terenninya bɛ mɔgɔ kisi saya ma. 
Matigi Ala tɛ mɔgɔ terennin to kɔngɔ ra, nka mɔgɔjuguw bɛ sama fɛn minw kɔ, Ala bɛ o yɔrɔ janya o ra. 
Boro min ka suma baara ra, o bɛ fagantanya lase mɔgɔ ma, nka boro min bɛ timinadiya baara ra, o bɛ mɔgɔ fɛntigiya. 
Den min bɛ siman ladon simantigɛwagati ra, o ye den hakiriman ye; nka min bɛ a ta kɛ sunɔgɔ ye simankanwagati ra, o bɛ mɔgɔ lamaroya. 
Dugawu le bɛ mɔgɔ terennin kan, nka kuma farimanw le dogonin bɛ mɔgɔjugu da ra. 
Mɔgɔw hakiri bɛ to mɔgɔ terennin na, ka dugawu le kɛ a ye, nka mɔgɔjugu tɔgɔ bɛ tori. 
Mɔgɔ hakiriman bɛ sɔn ladirikan ma, nka nalomanyakuma fɔbaga b’a yɛrɛ halaki. 
Mɔgɔ min bɛ tagama ni jusukun gbɛnin ye, o tigi ja siginin bɛ tagama, nka mɔgɔ min tɛ sira terennin ta, o ta kow bɛna bɔ kɛnɛ kan. 
Mɔgɔ min b’a ɲa kɔmikɔmi janfa kosɔn, o bɛ tɔɔrɔ le lase mɔgɔ ma, nalomanyakuma fɔbaga b’a yɛrɛ halaki. 
Mɔgɔ terennin darakuma bɛ si di mɔgɔ ma, nka mɔgɔjugu da fara kuma farimanw le ra. 
Kɔninya bɛ kɛrɛ lawuri; nka kanuya bɛ hakɛ bɛɛ datugu. 
Hakiritigiyakumaw le bɛ faamurikɛbaga da ra, nka minw hakiri ka dɔgɔ, bisan bɛ ɲini olugu kɔ le kama. 
Hakiritigiw bɛ lɔnniya mara ka ɲa, nka naloman da b’a sama ka taga ni a ye a benyɔrɔ le ra. 
Naforotigiw ta naforo le ye o ta dugu barakaman ye, nka fagantan ta fagantanya le ye a bensababu ye. 
Mɔgɔ terennin ta baara sara b’a sɔn si ra, nka mɔgɔjugu ta baara tɔnɔ b’a bla jurumun na. 
Mɔgɔ min bɛ ladirikan mɛn, o bɛ sisɔrɔsira le kan, nka min bɛ ban korori ma, o b’a yɛrɛ lafiri. 
Mɔgɔ min bɛ kɔninya dogo a jusu ra, o da bɛ faninya tigɛ, min bɛ yaala ka mɔgɔw tɔgɔ cɛn, o ye hakirintan ye. 
Kumacamantigi ni jurumun tɛ ban, nka mɔgɔ min bɛ se a da kɔrɔ, o ye mɔgɔ hakiriman ye. 
Mɔgɔ terennin ta kuma bɛ i ko warigbɛ bɛɛ ra ɲumanman, nka mɔgɔjuguw ta jusukunnakow nafa ka dɔgɔ. 
Mɔgɔ terennin ta kuma bɛ mɔgɔ caman nafa, nka naloman bɛ sa a ta hakiridɔgɔya kosɔn. 
Matigi Ala ta baraka le bɛ mɔgɔ fɛntigiya, a fana tɛ tɔɔrɔ wɛrɛ si fara a kan. 
Kojugukɛ ye hakirintan diyanyako ye, hakiritigiya fana ye mɔgɔ faamurikɛbaga diyanyako ye. 
Mɔgɔjugu bɛ siran ko min ɲa cɔ, o le b’a sɔrɔ, nka mɔgɔ terennin bɛ ɲabɔ fɛn min fɛ, Ala bɛ o di a ma. 
Ni folonkonto fiyɛra ka tɛmɛ, mɔgɔjugu bɛ tunu, nka mɔgɔ terennin bɛ to a nɔ ra tuma bɛɛ. 
Minnifɛn kumunin bɛ min kɛ mɔgɔ ɲin na, sisi bɛ min kɛ mɔgɔ ɲaden na, salibagatɔ bɛ o le kɛ a cibagaw ra. 
Matigi Ala ɲasiran bɛ mɔgɔ si janya, nka Ala bɛ mɔgɔjuguw si dɔgɔya. 
Mɔgɔ terenninw ta Alamakɔnɔ laban ye ɲagari ye, nka mɔgɔjugu jigi bɛ cɛn. 
Matigi Ala ta sira ye mɔgɔ jusukungbɛnin ta dogoyɔrɔ le ye, nka minw bɛ terenbariyakow kɛ, olugu halaki sababu lo. 
Mɔgɔ terennin tɛ jɛngɛ ka bɔ a nɔ ra ka ye, nka mɔgɔjuguw tɛna to jamana kɔnɔ fiyewu. 
Hakiritigiyakumaw le bɛ bɔ mɔgɔ terennin da ra, nka kumayɛlɛmabaga nɛnkun bɛ tigɛ. 
Mɔgɔ terennin da bɛ kuma bɛnnin fɔcogo lɔn, nka mɔgɔjugu da bɛ kumayɛlɛma le lɔn. 
﻿Zanaw.
11.
Matigi Ala bɛ sumanikɛnan dayaganin tigi haramuya; nka kilo dafanin tigi ka di Ala ye. 
Yɛrɛyira bɛ dɔgɔyari lase mɔgɔ ma, nka hakiritigiya ye mɔgɔ majigininw ta ye. 
Mɔgɔɲumanw ta jusukungbɛninya bɛ o bla siraɲuman kan, nka janfamɔgɔw ta kumayɛlɛma bɛ o halaki. 
Naforo tɛ foyi ɲa Ala ta dimilon na, terenninya le bɛ mɔgɔ kisi saya ma. 
Mɔgɔ jusukungbɛnin ta terenninya le bɛ a ta sira ɲa, nka mɔgɔjugu bɛ ben a yɛrɛ ta juguya kosɔn. 
Mɔgɔɲumanw ta terenninya bɛ o kisi, nka janfamɔgɔw bɛ mina jan na o yɛrɛ ta nege kosɔn. 
Ni mɔgɔjugu sara, a jigi bɛ ban, a tun k’a boromala a ta fangatigiya min kan, o bɛɛ bɛ tunu. 
Ni mɔgɔ terennin degura, Ala b’a bɔsi, ka mɔgɔjugu bla a nɔ ra. 
Alaɲasiranbari b’a fɛ k’a mɔgɔɲɔgɔn halaki n’a da ye, nka mɔgɔ terennin ta lɔnniya b’a kisi. 
Ni mɔgɔ terenninw ka hɛra sɔrɔ, dugumɔgɔw jusu bɛ diya; ni mɔgɔjuguw ka halaki, dugumɔgɔw bɛ ɲagarikanbaw bɔ. 
Mɔgɔɲumanw ta dugawu le bɛ dugu lɔ, nka mɔgɔjuguw da bɛ dugu ci. 
Mɔgɔ min b’a mɔgɔɲɔgɔn dɔgɔya, o hakiri ka dɔgɔ, nka mɔgɔ min ye faamurikɛbaga ye, o tɛ kuma. 
Nafigi bɛ mɔgɔw ta gundow labɔ kɛnɛ kan, nka lanamɔgɔ bɛ kow mara. 
Ni ko ɲayirabagaw ka fɔn, jamana bɛ ben, nka ni ladibagaw ka caya, o le bɛ na ni sesɔrɔri ye. 
Ni mɔgɔ min k’a kan di ka kɛ mɔgɔ wɛrɛ ta juru ko seere ye, o tigi bɛ sɛgɛ le la a yɛrɛ kan, nka mɔgɔ min tɛ sɔn k’a kan di mɔgɔ wɛrɛ ta ko ra, o tigi bɔsira. 
Muso jusuɲuman bɛ bonya sɔrɔ, nka mɔgɔ farimanw bɛ naforo dɔrɔn le sɔrɔ. 
Koɲumankɛbaga ta koɲuman tɔnɔ b’a yɛrɛ kan, nka mɔgɔ hinabari bɛ kojugu kɛ a yɛrɛ le ra. 
Mɔgɔjugu ta sɔrɔta tɛ foyi ɲa a ye, nka mɔgɔ min bɛ terenninya dan, o bɛ sara ɲanaman sɔrɔ. 
Terenninya bɛ si di mɔgɔ ma, nka ka tugu kojugu nɔ fɛ, o bɛ saya le lase mɔgɔ ma. 
Mɔgɔ minw jusukun terennin tɛ, Matigi Ala bɛ olugu haramuya, nka minw bɛ sira terennin tagama, olugu ko ka di a ye. 
Mɔgɔjugu kɔni jarakibari tɛna to fiyewu, sigiya tɛ o ra, nka Ala bɛ mɔgɔ terennin ni a ta duruja bɔsi. 
Nunnasanin donna lɛ nun na, o ye muso cɛɲuman hakirintan ye! 
Mɔgɔɲuman bɛ sama fɛn min nɔ fɛ, o ye koɲuman dɔrɔn le ye, nka mɔgɔjugu jigi bɛ taga laban ni Ala ta dimi le ye a kan. 
Dɔ b’a boro labla ka mɔgɔw sɔn, nka dɔ le bɛ fara ale ta naforo kan, dɔ b’a tɛgɛ gbɛlɛya fɔ k’a dama tɛmɛ, nka dɔ le bɛ fara ale ta fagantanya kan. 
Mɔgɔ min bɛ tɔw sɔn, Ala bɛ o wasa; mɔgɔ min bɛ ji kɛ tɔw kɔrɔ, Ala fana bɛ ji kɛ o tigi kɔrɔ. 
Mɔgɔ min bɛ ban k’a ta siman fiyeere mɔgɔw ma, mɔgɔw bɛ o tigi danga, nka min bɛ a ta siman fiyeere, dugawu bɛ o tigi kan. 
Mɔgɔ min bɛ tugu koɲuman nɔ fɛ, o tigi bɛ mɔgɔw diyanyako le fɛ, nka mɔgɔ min bɛ kojugu yɔrɔɲini, kojugu le bɛna o sɔrɔ. 
Mɔgɔ min k’a boromala a ta naforo kan, o tigi bɛ ben, nka mɔgɔ terennin bɛ nugu ka ɲa i ko flaburukura bɔtɔ. 
Mɔgɔ min bɛ kojugu lase a yɛrɛ ta so ma, o ta sɔrɔta bɛna kɛ fɔɲɔ le ye; mɔgɔ naloman bɛna kɛ hakiritigi ta jɔn ye. 
Mɔgɔ terennin bɛ den min kɛ, o yiri ye sisɔrɔyiri le ye; mɔgɔ hakiritigi le bɛ mɔgɔw sɔrɔ. 
Hali mɔgɔ terennin bɛ a ta kɛwalew sara sɔrɔ dunuɲa ra yan, janko ka n’a fɔ mɔgɔjugu ni jurumunkɛbaga! 
﻿Zanaw.
12.
Korori ka di mɔgɔ min ye, lɔnniya ka di o tigi ye, nka mɔgɔ min bɛ ban jarakiri ma, o ye naloman le ye. 
Mɔgɔɲuman ko ka di Matigi Ala ye, nka mɔgɔ min bɛ kojugu ŋaninya, Ala bɛ kiti ben o tigi kan. 
Adamaden tɛ sabati juguya baraka ra, mɔgɔ terennin ta lilinw tɛ se ka yuguyugu ka bɔ o nɔ ra. 
Muso barakaman ye a cɛ ta masafugula le ye, nka min b’a cɛ lamaroya, ale bɛ kɛ a cɛ fɛ i ko jorijugu min bɛ mɔgɔ kolo ɲimi. 
Mɔgɔ terenninw ta miiriya bɛ can le kan, nka mɔgɔjuguw bɛ tagama nanbara le kan. 
Mɔgɔjuguw darakumaw ye jan dogoninw le ye min bɛ mɔgɔ faga, nka mɔgɔɲumanw darakan bɛ o bɔsi. 
Mɔgɔjuguw bɛna yɛlɛma ka bɔ o nɔ ra, ka tunu pewu, nka mɔgɔ terenninw ta so lɔnin bɛ to. 
Hakiri min bɛ mɔgɔ fɛ, i bɛ tando ka kaɲa ni o le ye, nka mɔgɔ kɔnɔnɔjugu bɛ dɔgɔya. 
Mɔgɔw ye i mafiyɛnya k’a sɔrɔ baaraden bɛ i tɔgɔ ra, o ka fisa, sani i ye i yɛrɛ bonya k’a sɔrɔ hali domuni tɛ sɔrɔ i boro. 
Mɔgɔ terennin b’a janto a ta bɛganw na ka o baro, nka mɔgɔjugu ta hina ni a ta hinabariya bɛɛ ka kan. 
Mɔgɔ min bɛ a ta foro sɛnɛ, o bɛ domuni sɔrɔ ka fa, nka mɔgɔ min bɛ tugu fɛngbansanw nɔ fɛ, o hakiri ka dɔgɔ. 
Naforo min sɔrɔra kojugu sababu ra, mɔgɔjugu bɛ ɲabɔ o le fɛ, nka mɔgɔ terenninw ta lilinw b’a to o bɛ den caman kɛ. 
Mɔgɔjugu bɛ mina a yɛrɛ ta kumakanjugu ta jan le ra, nka mɔgɔ terennin bɛ bɔsi ka bɔ ɲagban na. 
Darakanɲuman bɛ koɲuman caman lase mɔgɔ ma; ni mɔgɔ boro ka baara min kɛ, i bɛ o sara le sɔrɔ. 
Naloman ta sira ka ɲi ale yɛrɛ ɲa na, nka mɔgɔ min bɛ sɔn ladiri ma, o ye hakiritigi ye. 
Naloman bɛ a ta dimi yira yɔrɔnin kelen na, nka mɔgɔ min bɛ dɔgɔyari sɔnmina, o ka cegu. 
Mɔgɔ min bɛ can fɔ, kuma terennin le bɛ bɔ o da ra, nka seerejugu ta ye nanbara ye. 
Mɔgɔ kumabagajugu ta kuma bɛ mɔgɔ sɔgɔ i ko kɛrɛkɛmuru, nka hakiritigi ta kuma bɛ mɔgɔ jusu suma. 
Da min bɛ can fɔ, o bɛ si sɔrɔ tuma bɛɛ, nka nɛnkun min bɛ faninya fɔ, o ta wagati ye ɲakɔmiko kelen ye. 
Mɔgɔ minw bɛ kojugu ŋaninya, nanbara le bɛ olugu jusu ra, nka minw bɛ mɔgɔw ladi ka o bla hɛra sira kan, olugu bɛna ninsɔndiya. 
Ala tɛ kojugu si ben mɔgɔ terennin kan, nka mɔgɔjuguw ni tɔɔrɔ le bɛ ɲɔgɔn na. 
Da min bɛ faninya fɔ, Matigi Ala bɛ o haramuya, nka mɔgɔ min bɛ tagama ni kankelentigiya ye, o ko ka di a ye. 
Mɔgɔ min ka cegu, o tɛ a ta lɔnniya wangola; nka hakirintan bɛ a ta hakirintanya fɔ kɛnɛ kan ni a jusu bɛɛ ye. 
Mɔgɔ min boro bɛ timinadiya baara ra, o tigi le bɛ sigi kuntigiya ra, nka mɔgɔ farifaganin ka kan ni jagboyabaaraw le ye. 
Mɔgɔ ta jusukunnahami b’a baraka ban, nka kumakanɲuman bɛ mɔgɔ ninsɔndiya. 
Mɔgɔ terennin bɛ sira yira a mɔgɔɲɔgɔn na, nka mɔgɔjugu ta sira b’a lafiri. 
Mɔgɔ farifaganin tɛ se ka hali a ta sogo jɛni a yɛrɛ ye, nka ka timinadiya baara ra, nafaba bɛ o ra. 
Si bɛ sɔrɔ terenninya sira le kan, saya tɛ o sira kan. 
﻿Zanaw.
13.
Den hakiriman b’a facɛ ta ladirikan mɛn, nka den kumakolonfɔbaga tɛ sɔn jarakiri ma. 
Mɔgɔ darakan sababu ra, i bɛ se ka fɛnɲuman sɔrɔ k’a domu, nka janfamɔgɔ bɛ sama fariya dɔrɔn le nɔ fɛ. 
Mɔgɔ min b’a kumacogo kɔrɔsi, o b’a nin tanga, nka min da yɛlɛnin lo tuma bɛɛ, o b’a yɛrɛ halaki. 
Fɛn caman nege bɛ salibagatɔ ra, nka a t’a sɔrɔ, nka mɔgɔ min bɛ timinadiya baara ra, o bɛ wasa. 
Fɛn o fɛn ye faninya ye, mɔgɔ terennin bɛ o kɔninya, nka mɔgɔjugu bɛ kuma ka tɔw dɔgɔya, ka o lamaroya. 
Mɔgɔ jusukungbɛnin ta terenninya le b’a tanga, nka jurumunkɛbaga ta kojugu b’a halaki pewu. 
Dɔ b’a yɛrɛ kɛ waritigi ye k’a sɔrɔ foyi t’a fɛ, dɔ fana b’a yɛrɛ kɛ fagantan ye k’a sɔrɔ naforoba b’a fɛ. 
Naforotigi ta wari le ye a nin kunmabɔsara ye, nka mɔgɔ si tɛ fagantan jaraki. 
Mɔgɔ terennin ta fitinayeelen bɛ mana ka ɲa, nka mɔgɔjugu ta fitina bɛ faga le. 
Yɛrɛyira bɛ mɔgɔ bla kɛrɛ dɔrɔn le ra, nka minw bɛ sɔn ladiri ma, olugu ye hakiritigiw ye. 
Naforo min bɛ na joona joona, o laban bɛ tunu yɔrɔnin kelen na, nka mɔgɔ min bɛ a ta sɔrɔ dɔɔnin dɔɔnin, o ta bɛ caya. 
Mɔgɔ jigi bɛ fɛn min kan, ni o fɛn mɛɛnna kojugu, a bɛ i jusu kasi, nka fɛn min nege bɛ mɔgɔ ra, ni i ka o sɔrɔ, o bɛ dɔ fara i si kan. 
Mɔgɔ min bɛ ladirikan mafiyɛnya, o juru bɛna sara o tigi ra, nka min bɛ kuma jate, o tigi bɛna o baraji sɔrɔ. 
Hakiritigi ta ladirikan bɛ si di mɔgɔ ma, a bɛ mɔgɔ tanga saya ta janw ma. 
Hakiriɲuman le bɛ mɔgɔ ko diya mɔgɔw ye, nka janfamɔgɔ ni sɛgɛ le bɛ ɲɔgɔn na. 
Mɔgɔ ceguman bɛɛ bɛ a ta ko kɛ ni jatemina le ye, nka hakirintan bɛ a ta hakirintanya yira bɛɛ ra. 
Ciradenjugu bɛ kojugu le lase mɔgɔ ma, nka cirafɔbaga kankelentigi bɛ jususuma le lase mɔgɔ ma. 
Mɔgɔ min bɛ ban ladiri ma, o laban ye fagantanya ni maroya ye, nka min bɛ sɔn jarakiri ma, o bɛ bonya sɔrɔ. 
Fɛn min lɔgɔ bɛ mɔgɔ ra, ni i ka o sɔrɔ, o ka di; ka kojugu dabla, o ye mɔgɔ hakirintanw tana le ye. 
Mɔgɔ min bɛ tagama ni hakiritigiw ye, o bɛ kɛ hakiritigi ye, nka mɔgɔ min bɛ hakirintan kɛ a jɛnɲɔgɔn ye, o bɛ sɛgɛ. 
Kojugu le bɛ jurumunkɛbagaw kɔ, nka mɔgɔ terenninw ta sara ye koɲuman ye. 
Mɔgɔɲuman bɛ cɛn mara a ta denw ta denw ye, nka jurumunkɛbaga b’a borofɛnw lajɛn k’a bla mɔgɔ terennin le ye. 
Fagantan ta foro sɛnɛnin siman bɛ ɲa kosɛbɛ, nka ni terenninya ka mɔgɔ min jɛn, o ta bɛɛ bɛ cɛn. 
Mɔgɔ min bɛ bisan bla, o tigi ta den ko man di a ye le; mɔgɔ min b’a den kanu, ale b’a janto a ra k’a koro. 
Mɔgɔ terennin bɛ domuni kɛ ka wasa, nka mɔgɔjugu kɔnɔbara lakolon bɛ to. 
﻿Zanaw.
14.
Muso hakiritigi bɛ a ta so lɔ, nka muso hakirintan yɛrɛ boro bɛ a ta so ci. 
Mɔgɔ min bɛ siraɲuman tagama, Matigi Ala ɲasiran bɛ o tigi ra, nka min tɛ sira terennin ta, o tɛ Ala bonya. 
Bere min bɛ naloman ta yɛrɛbonya bɔ a ra, o ye a yɛrɛ darakuma le ye; nka mɔgɔ hakiritigi ta darakuma b’a bɔsi. 
Ni sɛnɛkɛmisi tɛ yi, bondow lakolon bɛ to, nka sɛnɛkɛmisiw baraka sababu ra, siman caman bɛ sɔrɔ. 
Seere kankelentigi tɛ faninya tigɛ, nka seerejugu bɛ faninya caman fɔ. 
Kumakolonfɔbaga bɛ hakiritigiya ɲini, a t’a sɔrɔ, nka faamurikɛbaga ta lɔnniya sɔrɔ ka di. 
I yɛrɛ mabɔ mɔgɔ hakirintan na, sabu i tɛna lɔnniyakuma si sɔrɔ ka bɔ a da ra. 
Mɔgɔ ceguman ta hakiritigiya ye k’a janto a tɛmɛsiraw ra, nka hakirintan ta nalomanya b’a lafiri. 
Nalomanw tɛ hakɛbɔ saraka* jate, nka Ala bɛ sɔn mɔgɔɲumanw ma. 
Mɔgɔ jusukun yɛrɛ le bɛ a yɛrɛ ta tɔɔrɔw silɔn, mɔgɔ fana tɛ se ka mɔgɔ wɛrɛ jusukun ta ɲagari silɔn. 
Mɔgɔjugu ta bon bɛ ci, nka mɔgɔɲuman ta so bɛ sabati. 
Mɔgɔ bɛ sira dɔ ye, ko a ka ɲi, nka a laban bɛ taga kɛ saya sira le ye. 
Mɔgɔ bɛ se ka yɛrɛko k’a sɔrɔ tɔɔrɔ bɛ a jusu ra, ɲagari fana bɛ se ka laban ni jusukasi ye. 
Mɔgɔ sɔnkolon bɛna a ta kɛwale tɔnɔ sɔrɔ, mɔgɔɲuman fana bɛna a ta tɔnɔ sɔrɔ. 
Naloman bɛ la ko bɛɛ ra, nka mɔgɔ ceguman b’a tagamacogo kɔrɔsi. 
Hakiritigi bɛ siran kojugu ɲa, k’a yɛrɛ mabɔ a ra, nka hakirintan tɛ a yɛrɛ mina, sabu a lanin bɛ a yɛrɛ ra. 
Mɔgɔ min jusu gban ka di, o bɛ hakirintanyakow kɛ, mɔgɔ min bɛ kojugu ŋaninya, mɔgɔw bɛ o tigi kɔninya. 
Nalomanw bɛ hakirintanya le sɔrɔ o ninyɔrɔ ye, nka lɔnniya masafugula le bɛ biri mɔgɔ cegumanw kun na. 
Mɔgɔjuguw bɛna o kinbiri gban mɔgɔɲumanw kɔrɔ, mɔgɔ kɛwalejuguw bɛna o kinbiri gban mɔgɔ terenninw ta bondaw ra. 
Hali fagantan sigiɲɔgɔn b’a kɔninya, nka naforotigi kanubagaw ka ca. 
Ka i sigiɲɔgɔn dɔgɔya, o ye jurumun le ye, nka mɔgɔ min bɛ makari ɲanibagatɔw ra, o tigi ta ɲana. 
Minw bɛ kojugu ŋaninya, yala olugu tɛ o yɛrɛ lafirira le wa? Nka minw bɛ koɲuman ŋaninya, olugu bɛ to ɲumanya ni kankelentigiya ra. 
Mɔgɔ bɛ sɛgɛ baara o baara ra, tɔnɔ bɛ sɔrɔ o ra, nka ka to kumagbansanfɔ ra, o bɛ fagantanya dɔrɔn le lase mɔgɔ ma. 
Hakiritigiw ta naforo le ye o ta masafugula ye, nka hakirintan ta nalomanya tɛ kɛ foyi ye ni nalomanya tɛ. 
Seere canfɔbaga bɛ mɔgɔ nin kisi, nka seere faninyafɔbaga ta ye nanbara ye. 
Matigi Ala ɲasiran bɛ mɔgɔ min na, jigiyaba le bɛ o tigi fɛ, o tigi bɛ kɛ a ta denw fana dogoyɔrɔ ye. 
Ka siran Matigi Ala ɲa, o bɛ si di mɔgɔ ma, a bɛ mɔgɔ kisi saya ta janw ma. 
Ni jamana mɔgɔw ka caya, o ye masacɛ ta bonya le ye, nka mɔgɔntanya ye fagama ta ben sababu le ye. 
Mɔgɔ min bɛ sabari, o ta faamuri ka bon, nka min jusu gban ka di, o bɛ a ta nalomanya le yira. 
Jususuma ye mɔgɔ farikolo kɛnɛya le ye, nka ɲangboya bɛ i ko jorijugu min bɛ mɔgɔ kolo ɲimi. 
Ni mɔgɔ min ka dɛsɛbagatɔ minako juguya, o tigi k’a danbaga le mafiyɛnya, nka ni mɔgɔ min ka ɲa fagantan ma, o tigi k’a danbaga le bonya. 
Mɔgɔjugu yɛrɛ ta kɛwalejugu le b’a laben, nka mɔgɔ terennin bɛ jigiya sɔrɔ hali a satuma ra. 
Hakiritigiya siginin bɛ faamurikɛbagaw jusukun na, nka hakiritigiya lɔnbaga tɛ hakirintanw cɛ ra. 
Terenninya le bɛ jamana kɔrɔta, nka jurumun ye siyaw bɛɛ ta maroyako le ye. 
Baaraden min bɛ tagama ni hakiri ye, o ko ka di masacɛ ye, nka baaraden min bɛ maroyakow kɛ, a jusu bɛ bɔ o kɔrɔ. 
﻿Zanaw.
15.
Ka mɔgɔ jaabi ni kumadiman ye o bɛ a ta jusugban mala, nka kumajugu bɛ mɔgɔ ta dimi lawuri. 
Lɔnniyakuma cɛ ka ɲi hakiritigi da ra, nka hakirintan da bɛ nalomanyakumaw le fɔ. 
Matigi Ala ɲa bɛ yɔrɔ bɛɛ ra, a bɛ bɛɛ kɔrɔsira, mɔgɔjuguw fara mɔgɔɲumanw kan. 
Nɛnkun min bɛ kumadiman fɔ, o bɛ i ko yiri min bɛ si di mɔgɔ ma, nka min bɛ mɔgɔ janfa, o bɛ mɔgɔ jusu cɛn. 
Naloman tɛ a facɛ ta ladirikan jate, nka mɔgɔ min bɛ sɔn korori ma, o ye mɔgɔ ceguman ye. 
Naforo caman bɛ sɔrɔ mɔgɔ terennin ta so, nka mɔgɔjugu ta sɔrɔta bɛ sɛgɛ le lase a ma. 
Hakiritigiw da bɛ lɔnniyakumaw le seri mɔgɔw kan, nka o ɲɔgɔn tɛ se ka bɔ hakirintanw jusukun na. 
Matigi Ala bɛ mɔgɔjugu ta saraka haramuya, nka a bɛ mɔgɔɲumanw ta Aladaari mina. 
Matigi Ala bɛ mɔgɔjugu ta kɛwalew haramuya, nka minw tugunin bɛ terenninya kɔ, a bɛ olugu kanu. 
Mɔgɔ min bɛ siraɲuman bla, kororigbɛlɛn le bɛna se o tigi ma; mɔgɔ min tɛ sɔn jarakiri ma, o le bɛ kɛ o tigi ta saya sababu ye. 
Saya dibi ni lahara dibi, o si dogonin tɛ Matigi Ala ɲa kɔrɔ, janko ka n’a fɔ adamaden jusukun! 
Ka kumakolonfɔbaga jaraki, o man di a ye, o kosɔn a tɛ sɔn ka taga hakiritigiw fɛ. 
Jusudiya bɛ mɔgɔ ɲada cɛɲa, nka jusukasi bɛ mɔgɔ ninsɔngboya. 
Mɔgɔ faamurikɛbaga le bɛ lɔnniya ɲini, nka nalomanya le ye hakirintanw ta baro ye. 
Lon bɛɛ ye lonjugu ye ɲanibagatɔ fɛ, nka mɔgɔ wasanin bɛ ɲanagbɛ le ra wagati bɛɛ. 
I borofɛn ye dɔgɔya, nka Matigi Ala ɲasiran ye kɛ i ra, o ka fisa i ye naforoba sɔrɔ ka to ɲagban na. 
Ka flaburunan gbansan domu ni i kanubaga ye, o ka fisa i ye taga misisogo tɔrɔnin domu ni i kɔninyabaga ye. 
Mɔgɔ jusu gbannin bɛ kɛrɛ lawuri, nka mɔgɔ sabarinin bɛ kɛrɛ mala. 
Ŋaniw bɛ wuri ka salibagatɔ ta tɛmɛsira bɛɛ datugu, nka mɔgɔɲuman ta sira ye siraba gbɛnin le ye. 
Den hakiriman b’a facɛ jusu suma, nka adamaden hakirintan b’a bamuso dɔgɔya. 
Mɔgɔ min hakiri ka dɔgɔ, nalomanya ye o tigi fɛ ɲagariko le ye, nka mɔgɔ faamurikɛbaga bɛ teren ka taga a ta sira fɛ. 
Ni mɔgɔw ma sigi ka kuma ka sɔrɔ ka baara min dabɔ, o baara bɛ cɛn, nka ni ladibagaw cayara, baara bɛ ɲa. 
Kuma jaabikoɲuman, o bɛ mɔgɔ ninsɔndiya; ka kuma fɔ a fɔwagati ra, o ka di dɛ! 
Sira min bɛ yɛlɛn san fɛ, ɲanamanya sira, mɔgɔ hakiriman bɛ o le ta; sira min bɛ jigi ka taga saya ra, a b’a yɛrɛ kisi o sira ma. 
Matigi Ala bɛ yɛrɛbonyabaga ta bon ben, nka a b’a janto muso cɛ sanin ta yɔrɔ ra. 
Matigi Ala bɛ ŋaninyajuguw haramuya, nka kumaɲumanw saninyanin lo a ɲa kɔrɔ. 
Mɔgɔ min tɛ fa naforojugu ra ka ye, o tigi bɛ bɔnɔ lase a ta so ma, nka bonya min bɛ mina dogo ra, mɔgɔ min bɛ o haramuya, o tigi bɛ si sɔrɔ. 
Mɔgɔ terennin bɛ miiri fɔlɔ ka sɔrɔ ka mɔgɔ jaabi, nka mɔgɔjugu da bɛ kumakolonw dɔrɔn le fɔ. 
Matigi Ala b’a yɛrɛ mabɔ mɔgɔjuguw ra, nka a bɛ mɔgɔ terenninw ta Aladaari lamɛn. 
Flɛrikɛcogoɲuman bɛ mɔgɔ jusu diya; ka kibaro diman lamɛn, o bɛ mɔgɔ kolow kɛnɛya. 
Jarakirikuma min bɛ mɔgɔ bla siraɲuman kan, ni mɔgɔ min k’a toro malɔ o ra, o tigi bɛ se ka sigi hakiritigiw cɛ ra. 
Mɔgɔ min bɛ ban ladiri ma, o tigi t’a nin fɛ, nka mɔgɔ min bɛ jarakirikumaw lamɛn, o bɛ hakiri sɔrɔ. 
Matigi Ala ɲasiran bɛ mɔgɔ karan hakiritigiya ra, nka yɛrɛmajigi kɔ ye bonya ye. 
﻿Zanaw.
16.
Adamaden kɔni bɛ ko miiri a jusukun na, nka ni Matigi Ala da ka min latigɛ, o le bɛ kɛ. 
Mɔgɔ ta kɛwalew bɛɛ bɛnnin lo a yɛrɛ ɲa na, nka Matigi Ala le bɛ mɔgɔ ta miiriya cogo lɔn. 
I ta kow bɛɛ to Matigi Ala boro, ni o kɛra, i ta kokɛtaw bɛ ɲa. 
Matigi Ala ka fɛn bɛɛ dan kun dɔ le ra, hali mɔgɔjugu, ale danna lonjugu le kosɔn. 
Matigi Ala bɛ mɔgɔ yadanin haramuya; sigiya t’a ra, Ala tɛna a to ni a ma a ta hakɛw juru sara a ra. 
Ka koɲuman kɛ, ani ka can sira tagama, o bɛ mɔgɔ ta kojugu kafari, Matigi Ala ɲasiran fana bɛ mɔgɔ bɔ sirajugu kan. 
Ni mɔgɔ ta kɛwalew diyara Matigi Ala ye, a bɛ hɛra don hali i ni i juguw cɛ. 
I ta sɔrɔta ye dɔgɔya, nka i ye kɛ mɔgɔ terennin ye, o ka fisa sani i ta sɔrɔta ye caya, k’a sɔrɔ i bɛ tagama terenbariya le ra. 
Adamaden bɛ a ta kokɛtaw jate mina a jusukun na, nka Matigi Ala le b’a tɛmɛsira yira a ra. 
Masacɛ darakuma bɛ i ko Ala ta kuma, o kosɔn ni a bɛ kiti tigɛ, a da man kan ka firi kuma ra. 
Sumanikɛnan bɛnnin ni a sumanikɛfɛn bɛɛ ye Matigi Ala ta le ye, kilo dafanin min o min bɛ bɔrɔ kɔnɔ, o bɛɛ ye a ta fɛn latigɛnin le ye. 
Masaw bɛ kɛwalejuguw haramuya, sabu terenninya le bɛ masaya sabati. 
Kuma terenninw ka di masaw ye; mɔgɔ min bɛ can fɔ, o tigi ko ka di o ye. 
Masacɛ ta jusugban ye saya ta ciraden le ye, nka mɔgɔ hakiritigi bɛ se k’a jusu suma. 
Ni ninsɔndiya bɛ masacɛ ɲada kan, mɔgɔw bɛ si sɔrɔ, ni mɔgɔw ko diyara a ye, a bɛ kɛ i ko sankaba minw bɛ sanji laban lana. 
Ka hakiritigiya sɔrɔ, o ka ɲi ka tɛmɛ sanin kan pewu! Ka faamuri sɔrɔ, o ka fisa ni warigbɛ sɔrɔri ye pewu! 
Mɔgɔɲumanw bɛ o tɛmɛsira mabɔ kojugu ra; ni mɔgɔ min b’a tɛmɛsira kɔrɔsi, o tigi b’a jantora a yɛrɛ nin le ra. 
Yɛrɛbonya kɔ ye halakiri ye, waso kɔ ye ben ye. 
Ka i yɛrɛ majigi ka sigi ni mɔgɔ sabarininw ye, o ka fisa sani i ye taga sigi ni yɛrɛbonyabagaw ye ka o ta benkannifɛnw domu. 
Mɔgɔ min b’a hakiri sigi ka kuma lamɛn, o tigi bɛ hɛra sɔrɔ, mɔgɔ min b’a jigi la Matigi Ala kan, o tigi ta bɛ ɲa. 
Hakiritigiya bɛ mɔgɔ min jusukun na, o tigi le bɛ wele ko faamurikɛbaga, kumacogoɲuman fana bɛ mɔgɔ ta kuma baraka bonya. 
Mɔgɔ min bɛ tagama ni hakiri ye, hakiri bɛ si di o tigi ma, nka nalomanw ta sɛgɛ bɛ bɔ o yɛrɛ ta nalomanya le ra. 
Mɔgɔ hakiritigi jusukun le b’a da sɔn hakiri ra, a bɛ baraka don a ta darakumaw ra. 
Kumadiman ye li le ye, a bɛ i jusu diya, a bɛ i fari fana kɛnɛya. 
Mɔgɔ bɛ sira dɔ ye, ko a ka ɲi, nka a laban bɛ taga kɛ saya sira le ye. 
Kɔngɔ le bɛ baarakɛbaga bla baara ra, sabu mɔgɔ da le b’a ɲɔni k’a bla baara ra. 
Mɔgɔ sɔnkolon bɛ kojugu le labɛn, a darakuma bɛ i ko tasuma farimanba. 
Kumayɛlɛmabaga bɛ mɔgɔw bla ɲɔgɔn na, nafigi bɛ terimanw faran. 
Mɔgɔ fariman b’a mɔgɔɲɔgɔn nɛgɛ, k’a bla sirajugu kan. 
Mɔgɔ min b’a ɲa tugu ka kojugu miiri, mɔgɔ min b’a dagbolo kin, o tigi ka kojugu kɛ ka ban. 
Kɔrɔya ta kunsigigbɛ ye bonya masafugula le ye, mɔgɔ min bɛ sira terennin tagama, o le b’a sɔrɔ. 
Sani i ye kɛ kɛrɛkɛcɛfari ye, kɛ mɔgɔ sabarinin ye, o le ka fisa; sani i ye kɛ kɛrɛkɛcɛ ye min bɛ dugu mina, kɛ mɔgɔ ye min b’a yɛrɛ mina, o le ka fisa. 
Mɔgɔw bɛ kara la* janko ka kow latigɛ, nka ni ko o ko latigɛra, i b’a sɔrɔ o bɔra Matigi Ala yɛrɛ le ra. 
﻿Zanaw.
17.
Burukunkurun jalan, o ni ɲasuma, o ka fisa ni bon fanin ye sogo ra, nka lon o lon kɛrɛ. 
Jɔncɛ hakiriman, o laban bɛ kɛ a matigicɛ ta denkolon kuntigi ye; o jɔncɛ le bɛna cɛn ta ni a matigicɛ dencɛ tɔw ye. 
O bɛ warigbɛ don daganin kɔnɔ tasuma ra, ka sanin yeele furunɛ kan, k’a silɔn, nka Matigi Ala le bɛ adamaden jusukun sɛgɛsɛgɛ. 
Kojugukɛbaga le b’a janto mɔgɔjuguw ta kuma ra, faninyatigɛbaga le b’a toro malɔ ka kumajuguw lamɛn. 
Mɔgɔ min bɛ fagantan lɔgɔbɔ, o tigi b’a danbaga le mafiyɛnya, mɔgɔ min bɛ ɲagari dɔ ta cɛnri kosɔn, Ala tɛna o tigi jarakibari to. 
Cɛkɔrɔbaw ta masafugula ye o mamadenw le ye, denw fana ta kunkɔrɔtasababu ye o worobagaw ye. 
Mɔgɔkunntan ni kumafɔkoɲuman man kan, janko ka n’a fɔ fagama ni faninya! 
Minw bɛ bonyafɛnw di mɔgɔw ma dogo ra, a bɛ olugu ɲa na ko fla le bɛ o bonyaw ra, ko ni i ka bonya di dɔrɔn, ni i boro ka don fɛn o fɛn na, o bɛ ɲa. 
Mɔgɔ min bɛ hakɛ yafa, o bɛ kanuya le ɲini; nka min bɛ to ka kɔsegi hakɛkow kan, o b’a teriw mabɔ a yɛrɛ ra. 
Jarakiko kelen bɛ min ɲa faamurikɛbaga ye, hali bisan ɲa kɛmɛ tɛ o ɲa hakirintan ye. 
Mɔgɔjugu tɛ foyi ɲini ni murutiri tɛ; o ra, ciraden hinabari dɔ le bɛna ci a kama. 
Ka bɛn ni wara dɔ ye min denw bɔsira a ra, o ka fisa sani i ye bɛn ni hakirintan dɔ ye min bɛ a ta nalomanyakow ra. 
Mɔgɔ min bɛ koɲuman sara ni kojugu ye, kojugu tɛna mabɔ o tigi ta so ra ka ye. 
Ka kɛrɛ lawuri, ani ka jiwoyoba tɛmɛsira dayɛlɛ, o bɛɛ ye kelen ye; o ra, sani sɔsɔri ye na gban, i yɛrɛ kun bɔ. 
Mɔgɔ min bɛ jo di kojugukɛbaga ma, ani min bɛ kiti ben mɔgɔ terennin kan, Matigi Ala bɛ o mɔgɔ fla bɛɛ haramuya. 
Ka hakiritigiya sansɔngɔ don hakirintan boro, o bɛ mun le ɲa? Mɔgɔ min tɛ miiri, o bɛ se ka hakiritigiya san cogo di? 
Mɔgɔ ta teri bɛ i kanu wagati bɛɛ, balemaya fana kun ye ɲɔgɔndɛmɛ ye degu wagatiw ra. 
Mɔgɔ min hakiri ka dɔgɔ, o le bɛ sɔn ka layiri ta, k’a yɛrɛ kɛ mɔgɔ wɛrɛ ta juru ko seere ye. 
Kɛrɛ ka di mɔgɔ min ye, jurumun le ka di o ye, mɔgɔ min b’a yɛrɛ kɔrɔta, o tigi b’a yɛrɛ ta cɛnri le ɲini. 
Mɔgɔ min jusukun terennin tɛ, o tɛ hɛra sɔrɔ, kojugu fana bɛ ben kumayɛlɛmabaga le kan. 
Ni mɔgɔ min ka den hakirintan woro, o tigi ta ye jusukasi ye, denkolon facɛ tɛ se ka ninsɔndiya. 
Jusudiya ye fla ɲanaman le ye, nka jusukasi bɛ mɔgɔ baraka ban. 
Mɔgɔjugu bɛ bonyafɛn mina k’a dogo a ta deregeba jukɔrɔ, ka can yɛlɛma k’a kɛ faninya ye. 
Mɔgɔ faamurikɛbaga ta miiriya bɛ hakiritigiya le kan tuma bɛɛ, nka hakirintan ta miiriya bɛ yaala ka taga fɔ dugukolo dan na. 
Den hakirintan bɛ dimi don a facɛ ra, ka jusukasi bla a bamuso ra. 
Ka baga mɔgɔ terennin ma ka wari ben a kan ko a y’a sara, o man ɲi; ka baga fagama ma k’a bugɔ a ta koɲuman kosɔn, o ma bɛn. 
Mɔgɔ min b’a kumacogo kɔrɔsi, o tigi ka ko lɔn, mɔgɔ min hakiri siginin lo, o tigi ye faamurikɛbaga ye. 
Hali naloman, ni a ka se ka je, a bɛ jate hakiritigi ye; ni a ka se a da kɔrɔ, a bɛ jate faamurikɛbaga ye. 
﻿Zanaw.
18.
Kelennamɔgɔ b’a yɛrɛ negerakow le ɲini, fɛn o fɛn bɛ se k’a sɔn hakiriɲuman na, a bɛ ban o bɛɛ ma. 
Hakirintan mako tɛ faamuri ra, nka k’a yɛrɛ kɔnɔnɔkow fɔ, o ka di a ye. 
Kojugukɛ bɛ na ni dɔgɔyari ye, yɛrɛmafiyɛnyari, o bɛ na ni lebu ye. 
Kuma bɛ i ko ji min ka dun, i ko kɔ min fara fɔ ka bɔ kɛnɛ ma; hakiritigiya bɛ sɔrɔ kuma le ra. 
Ka fara kojugukɛbaga kan, ka jo bɔsi mɔgɔ terennin na kiti ra, o man ɲi. 
Hakirintan da le b’a bla kɛrɛ ra, a yɛrɛ darakuma le bɛ bugɔri lase a ma. 
Hakirintan yɛrɛ darakuma le bɛ kojugu ben a kan, a yɛrɛ ta kumaw le bɛ kɛ jan ye k’a mina. 
Nafigi darakan bɛ i ko domunifɛn diman, i b’a kunu cogo min na, a bɛ jigi i kɔnɔbara ra ten. 
Mɔgɔ min b’a boro sumaya baara ra, o ye cɛnrikɛbaga dɔgɔcɛ le ye. 
Matigi Ala tɔgɔ bɛ i ko kɛrɛkunbɛnbon, mɔgɔ terennin bɛ bori ka taga don o so kɔnɔ k’a yɛrɛ kisi. 
Naforotigi ta naforo ye a ta dugu barakaman le ye, a b’a miiri ko kogojan lo, min b’a tanga fɛn bɛɛ ma. 
Ni yɛrɛbonya ka don mɔgɔ jusukun na, o kɔ ye cɛnri ye, nka yɛrɛmajigi kɔ ye bonya ye. 
Mɔgɔ min bɛ kɔrɔtɔ ka kuma jaabi k’a sɔrɔ a m’a bɛɛ lamɛn fɔlɔ, o ta ye nalomanya le ye, a laban fana ye maroya ye. 
Mɔgɔ jusukun le bɛ baraka don a ra k’a to a ye bana sɔnmina, nka ni i jusu cɛnna ka ban, mun le bɛ se ka i dɛmɛ? 
Faamuri jusu bɛ mɔgɔ min fɛ, o le bɛ lɔnniya sɔrɔ, hakiritigi toro bɛ lɔnniyakumaw le ɲini. 
Mɔgɔ ta bonyafɛnw le bɛ sira dayɛlɛ a ye, fɔ ka taga a lase fagamaw kɔrɔ. 
Ni mɔgɔ min kɔnna k’a ta ɲafɔ kititigɛyɔrɔ ra, a bɛ kɛ i n’a fɔ jo bɛ ale le fɛ, fɔ mɔgɔ wɛrɛ le ye na, ka na o ko sɛgɛsɛgɛ, can yɛrɛ bɛ sɔrɔ ka lɔn. 
Karala bɛ kɛrɛ ban, a bɛ fangatigiw faran ka o bɔ ɲɔgɔn na. 
Ka gbara i balema tɔɲɔnin na, o ka gbɛlɛn ka tɛmɛ dugu barakaman minari kan; Masabonba donda belen kari ka di ka tɛmɛ kɛrɛban kan. 
Mɔgɔ da bɛ min fɔ, i bɛ se ka i ta domuni sɔrɔ o sababu ra, i darakuma bɛ se ka kɛ sababu ye ka i wasa. 
Saya ni si bɛ sɔrɔ adamaden nɛnkun na, ni kuma ka diya mɔgɔ min ye, o tigi fana bɛ kuma tɔnɔ sɔrɔ. 
Ni mɔgɔ ka muso sɔrɔ, a ka fɛnɲuman sɔrɔ, Matigi Ala ka koɲumanba le kɛ a ye fana. 
Fagantan ta kuma ye makarikanw le ye, nka naforotigi ta jaabiri ye kumagbɛlɛnw le ye. 
Mɔgɔ jɛnɲɔgɔn dɔw bɛ cɛnri le lase i ma, nka teri dɔ bɛ yi, o bɛ nɔrɔ i ra ka tɛmɛ hali i balema kan. 
﻿Zanaw.
19.
Fagantan min jusukun gbɛnin lo, o ka fisa ni mɔgɔ hakirintan ye min da tɛ kuma terennin fɔ. 
Ka don ko ra ni jusugban ye k’a sɔrɔ i ma jatemina kɛ fɔlɔ, o man ɲi; teriyakojugu fana bɛ mɔgɔ lafiri. 
Adamaden ta nalomanya le bɛ cɛnri lase a ma, o kɔ, a b’a jusu bɔ Matigi Ala kɔrɔ. 
Naforo bɛ mɔgɔ teriw caya, nka dɛsɛbagatɔ teri bɛ ban a ra. 
Seerejugu jarakibari tɛna to fiyewu, faninyafɔbaga fana tɛna bɔsi. 
Mɔgɔ caman b’a fɛ ka o yɛrɛ ko diya fagamaw ye, mɔgɔ min bɛ mɔgɔ sɔn, bɛɛ bɛ kɛ o teri ye. 
Fagantan balemaw bɛɛ b’a kɔninya, janko ka n’a fɔ a teriw; olugu bɛ o yɛrɛ mabɔ a ra le; hali ni a b’a fɛ ka kuma ni dɔ ye, a tɛ mɔgɔ si ye. 
Mɔgɔ min bɛ hakiri ɲini, o tigi b’a yɛrɛ nin kanu; mɔgɔ min bɛ faamuri ɲini, o tigi bɛna fɛnɲuman sɔrɔ. 
Seerejugu jarakibari tɛna to fiyewu, faninyafɔbaga fana bɛna halaki. 
Mɔgɔ hakirintan man kan ni mɔgɔbaya ye, jɔn fana man kan ka sigi kuntigiya ra fagamaden kunna. 
Mɔgɔ min bɛ tagama ni hakiri ye, o tigi sabarinin lo; mɔgɔw b’a hakɛ ta, a tɛ o jate minkɛ, o le ye a ta bonya ye. 
Masacɛ diminin mankan bɛ i ko jarakanbelen kasikan, nka a ta ɲumanya bɛ i ko gɔmiji min bɛ sumaya jigi binw kan. 
Den hakirintan bɛ bɔnɔ le lase a facɛ ma, musow ta kɛrɛ fana ye kodablabari le ye, i ko ji min bɛ tɔnitɔni tuma bɛɛ. 
Mɔgɔ bɛ se ka bon ni naforo sɔrɔ cɛn ye i facɛ fɛ, nka muso hakiriman dibaga ye Matigi Ala le ye. 
Salibagatɔya bɛ mɔgɔ bla sunɔgɔba le ra; mɔgɔ farifaganin le fana bɛ to kɔngɔ ra. 
Mɔgɔ min bɛ kuma lamɛn, o tigi b’a nin kisi, nka mɔgɔ min t’a tagamacogo kɔrɔsi, o tigi bɛ sa. 
Ni mɔgɔ min ka makari dɛsɛbagatɔ ra, o tigi ka juru le don Matigi Ala ra; Ala bɛna a ta koɲuman sara a ye. 
I den koro a korowagati ra, nka i kana dimi a kɔrɔ k’a faga. 
Mɔgɔ jusu fariman ta fariya hakɛ ka kan ka bɔ a ra, ni o tɛ, ni i k’a to yi, i bɛna a to a b’a ɲɔgɔn wɛrɛ le kɛ tuun. 
Ni i bɛ ladirikan mɛn, ka sɔn karan ma, a laban i fana bɛ kɛ hakiritigi ye. 
Miiriya caman bɛ mɔgɔ jusukun na, nka Matigi Ala ka min latigɛ, o le bɛ kɛ. 
Min bɛ ɲini adamaden fɛ, o ye koɲuman ye; nka fagantan belen ka fisa ni faninyatigɛbaga ye. 
Matigi Ala ɲasiran bɛ si di mɔgɔ ma, a bɛ i wasa, i bɛ si hɛra ra, kojugu si tɛ se i ma. 
Salibagatɔ b’a boro don tominan kɔnɔ, nka a tɛ se k’a lase hali a da ma. 
Ni i ka kumakolonfɔbaga bugɔ, ni naloman ka o ye, ale bɛ ceguya; ni i ka faamuribaga jaraki ko dɔ ra, a bɛ faamuri sɔrɔ. 
Den min b’a facɛ minako juguya, k’a bamuso gbɛn, o ye denkolon le ye, den min bɛ mɔgɔ lebu. 
Ne dencɛ, ni i kɔni b’a fɛ ka i yɛrɛ mabɔ lɔnniyakuma ta sira kan, o tuma i ye ladirikanw lamɛnni dabla. 
Seere sɔnkolon mako tɛ can ra, kojugu ka di kojugukɛbaga ye i ko to. 
Tɔɔrɔ labɛnna kumakolonfɔbagaw kama, bugɔribere fana labɛnna hakirintanw kɔ kama. 
﻿Zanaw.
20.
Duvɛn bɛ mɔgɔ bla kumakolonfɔ ra, minnifɛn fariman bɛ mɔgɔ bla mankanci ra, ni mɔgɔ o mɔgɔ ka a yɛrɛ bla o ra, o tigi tɛ kɛ hakiritigi ye. 
Masacɛ diminin ta jatigɛ bɛ i ko jarakanbelen kasikan jatigɛ; ni mɔgɔ min k’a jusu wuri, o tigi ka kojuguba kɛ a yɛrɛ ra. 
Ka i yɛrɛ mabɔ kɛrɛkow ra, mɔgɔ ta bonya bɛ o le ra, nka naloman bɛɛ ka teli ka don kɛrɛ ra. 
Nɛnɛ kosɔn, salibagatɔ tɛ sɔn ka bɔ ka taga sɛnɛ kɛ, ni simantigɛwagati nana se, a bɛ siman ɲini a tɛ foyi sɔrɔ. 
Adamaden jusukun ta kolatigɛninw bɛ i ko kɔlɔn min ji yɔrɔ ka jan, nka mɔgɔ faamurikɛbaga bɛ se ka o ji bi. 
Mɔgɔ caman bɛ o yɛrɛ ta koɲuman lakari, nka lanamɔgɔ yɛrɛ, o sɔrɔ man di. 
Mɔgɔ terennin jusukun gbɛnin lo, a ta den minw bɛ to a kɔ fɛ, olugu ta ɲana! 
Ni masacɛ sigira a ta kititigɛsiginan kan, a ɲa bɛ kojugu bɛɛ ye k’a lɔn. 
Jɔn le bɛ se k’a fɔ ko: «Ne ka ne jusukun ko k’a gbɛ, ne saninyara ka bɔ ne ta jurumun bɛɛ ra»? 
Ka kilo yɛlɛma, walama ka sumanikɛminan yɛlɛma, Matigi Ala bɛ o ko fla bɛɛ haramuya. 
Hali denfitini ta kɛwalew b’a yira a bɛna kɛ mɔgɔ suguya min ye, ni a bɛna kɛ mɔgɔ terennin ye, ani mɔgɔsɔbɛ, o bɛ lɔn a ta kɛwalew fɛ. 
Matigi Ala le ka toro dan mɛnni kama, ka ɲa dan yeri kama. 
I kana a to sunɔgɔ ye diya i ye ka tɛmɛ, ni o tɛ, fagantanya bɛna ben i kan, i ɲa yɛlɛ, ni o kɛra, i bɛ fa domuni na. 
Sannikɛbaga b’a fɔ ko: «Nin man ɲi, nin man ɲi fiyewu!» Nka ni a k’a kɔ don, a b’a fɔ ko ale ka fɛnɲuman sɔrɔ. 
Sanin bɛ sɔrɔ, lulu caman fana bɛ sɔrɔ, nka lɔnniyakuma dawula ka bon ni a bɛɛ ye. 
Ni mɔgɔ min k’a yɛrɛ kɛ mɔgɔ wɛrɛ ta juru ko seere ye, o tigi ta derege ka kan ka mina a ra ka o juru tɔnɔmasigi; ni mɔgɔ min ka layiri ta, ko a bɛ lɔ ni mɔgɔ wɛrɛ ta ko ye, fɛn dɔ ka kan ka mina o tigi ra k’a kɛ a sarati ye. 
Domuni min sɔrɔra nanbara ra, o ka di mɔgɔ da ra, nka a laban bɛ kɛ bɛrɛkoro le ye ka i da fa. 
Ladiri le bɛ mɔgɔ ta kokɛtaw ɲa, sani i ye taga kɛrɛ ra, i ka kan ka hakiri ɲini fɔlɔ. 
Nafigi bɛ mɔgɔw ta gundow labɔ kɛnɛ kan, mɔgɔ min da ka fiyɛn, i kana o tigi kɛ i jɛnɲɔgɔn ye. 
Ni mɔgɔ min k’a facɛ ni a bamuso mafiyɛnya, o tigi ta fitina bɛ faga k’a to dibiba cɛ ma. 
Naforo min barara ka sɔrɔ joona joona, a laban, baraka tɛ kɛ o ra. 
I kana a fɔ ko: «Ne bɛna nin kojugu juru sara le!» A to Matigi Ala ma, ale bɛna i bɔsi. 
Kilo suguya fla, fiyeerefɛn kelen, Matigi Ala bɛ o haramuya; sumanikɛnan dayaganin, o man ɲi. 
Mɔgɔ ta dunuɲalatigɛ bɛ Matigi Ala le boro, o kosɔn adamaden yɛrɛ tɛ se ka foyi faamu a yɛrɛ ta kow ra. 
Mɔgɔ min b’a da teliya k’a fɔ ko: «Ne bɛ nin di Matigi Ala ma», o dajuru tanin kɔ a bɛ sɔrɔ ka miiri, o tigi b’a yɛrɛ sen don jan le ra. 
Masacɛ hakiritigi bɛ mɔgɔjuguw fiyɛ, ka o woloma ka bɔ mɔgɔ tɔw cɛ ra, a bɛ simangbasiwotoro senw yɛlɛn o kan ka tɛmɛ. 
Matigi Ala ta fitina bɛ yeelen bɔ adamaden nin kɔnɔ, o le bɛ mɔgɔ jusukun kɔnɔnɔyɔrɔ bɛɛ sɛgɛsɛgɛ. 
Ɲumanya ni kankelentigiya, o le bɛ masacɛ tanga, koɲuman le bɛ baraka don a ta fanga ra. 
Kanbelenw ta masiri ye o ta baraka le ye, nka kunsigigbɛ ye mɔgɔkɔrɔbaw ta nɔɔrɔ ye. 
Bisan ta jorinɔw, o ye kojugukɛbaga ta kojugu fla ye; a bɛ bugɔri min mina, o le b’a jusukun saninya. 
﻿Zanaw.
21.
Masacɛ jusukun bɛ Matigi Ala boro kɔnɔ i ko jiwoyo, ni fan min k’a diya, a b’a ɲasin o fan na. 
Mɔgɔ ta kɛwalew bɛɛ ka ɲi a yɛrɛ ɲa na, nka Matigi Ala le bɛ mɔgɔ jusukun cogoya lɔn. 
Ka terenninya ni can sira tagama, Matigi Ala fɛ, o le ka fisa ni sarakabɔ ye. 
Yɛrɛyira bɛ o flɛrikɛcogo ra, yɛrɛbonya bɛ o jusukun na; mɔgɔjuguw ta dawula bɛɛ ye jurumun le ye. 
Mɔgɔ min bɛ jatemina kɛ a ta baara ra, o laban bɛ nafa sɔrɔ, nka mɔgɔ min bɛ kɔrɔtɔ kow ra, o tigi bɛ fagantanya. 
Ka naforo sɔrɔ faninya sababu ra, o bɛ i ko fɔɲɔ tɛmɛtɔ, min bɛ saya lase mɔgɔ ma. 
Mɔgɔjuguw ta kɛwalejuguw le bɛna kɛ o minasababu ye, sabu o tɛ sɔn ka can sira tagama. 
Kojugukɛbaga ta kɛwalew si terennin tɛ, nka mɔgɔ jarakibari tagamacogo ka ɲi. 
Ka si logologonin dɔ ra biribon kunna, o belen ka fisa, sani i ye si ni muso kɛrɛtigɛbaga ye bon kelen na. 
Mɔgɔjugu jusukun bɛ sama kojugu le nɔ fɛ, a tɛ makari hali a teri ra. 
Ni i ka kumakolonfɔbaga bugɔ, ni naloman ka o ye, ale bɛ hakiri sɔrɔ; ni i ka hakiri di hakiritigi ma, o bɛ dɔ fara a ta lɔnniya kan. 
Terenninya tigi Ala ɲa lɔnin bɛ mɔgɔjugu ta so ra, a bɛ halakiri ben mɔgɔjuguw kan. 
Ni mɔgɔ min k’a toro datugu dɛsɛbagatɔ kulekan na, lon dɔ ale yɛrɛ fana bɛna kule, nka mɔgɔ tɛna a jaabi. 
Ka bonyafɛn dogo k’a di mɔgɔ ma, o b’a tigi ta dimi mala, ka bonyafɛn dogo i ta deregeba jukɔrɔ k’a di mɔgɔ ma, o b’a tigi ta jusugban mala. 
Ka can sira tagama, o ye ɲagariko le ye mɔgɔ terennin fɛ, nka o ye siranyakoba le ye mɔgɔ terenbari fɛ. 
Adamaden min bɛ a yɛrɛ mabɔ hakirisɔrɔsira ra, o laban bɛna taga a yɛrɛ sɔrɔ suw le cɛ ra. 
Kodiman kanubagajugu bɛ kɛ fagantan ye, duvɛn ni fɛndiman kanubagajugu tɛ kɛ waritigi ye fiyewu! 
Mɔgɔjugu le bɛ kɛ mɔgɔ terennin kunmabɔsara ye, janfamɔgɔ bɛ bla mɔgɔɲuman nɔ ra. 
Ka sigi jamana dɔ ra kongokolon kɔnɔ i kelen na yi, o belen ka fisa, sani i ye sigi ni muso kɛrɛtigɛbaga mɔgɔtɔɔrɔbaga ye. 
Fɛnɲuman ni turu maranin bɛ mɔgɔ hakiritigi ta so kɔnɔ, nka adamaden hakirintan bɛ a ta bɛɛ domu ka ban. 
Ni mɔgɔ min ka tugu terenninya ni koɲuman kɔ, o tigi bɛ si sɔrɔ, ani terenninya, ani bonya. 
Hakiritigi bɛ se ka don cɛfariw ta dugu kɔnɔ, o jigi tun bɛ o ta bon barakaman min kan, a bɛ o ci. 
Ni mɔgɔ min k’a da ni a nɛnkun kɔrɔsi, o tigi b’a yɛrɛ kisi degu ma. 
Yɛrɛyirabaga ni yɛrɛwasobaga tɔgɔ le ye ko kumakolonfɔbaga; a bɛ a ta kow kɛ ni a jusu gbanninba ni yɛrɛyira le ye. 
Salibagatɔ ta negerafɛnw sɔrɔbariya b’a faga, sabu a boro tɛ sɔn baara ma. 
Tere bɛɛ, a bɛ ɲabɔ fɛnw fɛ, a tɛ wasa; nka mɔgɔ terennin bɛ mɔgɔ sɔn, hali a tɛ jatemina kɛ a ra. 
Matigi Ala bɛ mɔgɔjuguw ta saraka haramuya, janko ka n’a fɔ ni o saraka bɔra ni miiriyajugu ye. 
Seere faninyafɔbaga bɛ halaki, nka mɔgɔ min bɛ ko lamɛn ka ɲa, o ta kuma le bɛ laban. 
Mɔgɔjugu b’a kun gbɛlɛya ka kow kɛ, nka mɔgɔɲuman kɔni, ale b’a janto a yɛrɛ ra. 
Hakiritigi si tɛ yi, faamuribaga si tɛ yi, ladibaga si tɛ yi, min bɛ se ka lɔ Matigi Ala ɲa kɔrɔ. 
Sow kɔni bɛ labɛn kɛrɛkɛlon kama, nka sesɔrɔri bɛ bɔ Matigi Ala le ra. 
﻿Zanaw.
22.
Tɔgɔɲuman ka fisa ni naforoba ye; warigbɛ o, sanin o, mɔgɔw ye kɛ i fɛ, o le ka fisa ni nin bɛɛ ye. 
Naforotigi o, fagantan o, Matigi Ala le ye nin fla bɛɛ danbaga ye. 
Ni mɔgɔ ceguman ka kojugu natɔ ye, a bɛ dogo, nka naloman bɛ kojugu ye, ka taga don a ra, k’a yɛrɛ tɔɔrɔ. 
Yɛrɛmajigi, ani Matigi Ala ɲasiran, o tɔnɔ ye naforo ni bonya ni si ye. 
Ŋaniw, ani janw le bɛ mɔgɔ terenbari ta sira kan, nka mɔgɔ min b’a janto a yɛrɛ ra, o b’a yɛrɛ mabɔ o fɛnw na. 
Den ka kan ka sira min ta, a karan o ra, ni o kɛra, hali ni a kɔrɔyara, a tɛna o sira bla. 
Naforotigiw le ye fagantanw kuntigiw ye, jurutabaga ye jurudonbaga ta jɔn ye. 
Ni mɔgɔ min ka juguya dan, o bɛ kojugu siman le tigɛ, a tun bɛ a ta jusugban ben mɔgɔw kan ni bere min ye, o bɛ tunu. 
Mɔgɔ hinabaga le bɛ baraka sɔrɔ, sabu a bɛ a ta domuni dɔ di fagantanw ma. 
Ni i ka kumakolonfɔbaga gbɛn, kɛrɛ bɛ ban, sɔsɔri ni ɲɔgɔnfiyɛnyari bɛɛ bɛ dabla. 
Jusukungbɛninya ka di mɔgɔ min ye, min bɛ kumaɲuman fɔ, o tigi bɛ kɛ masacɛ teri ye. 
Matigi Ala b’a janto lɔnniya ra, nka a bɛ mɔgɔjanfabaga ta kumaw cɛn. 
Salibagatɔ ko: «Jara bɛ kɛnɛ ma! Ni ne bɔra, a bɛna ne faga sira kan yi!» 
Muso sungurubaw da ye dingadun le ye, ni Matigi Ala dimina cɛ min kɔrɔ, o cɛ le bɛ ben o dinga kɔnɔ. 
Fatɔya le sirinin bɛ denmisɛn jusukun na, korori bisan le bɛ se k’a mabɔ a ra. 
Mɔgɔ min bɛ fagantan minako juguya janko k’a yɛrɛ ta naforo caya, walama mɔgɔ min bɛ naforotigi sɔn, o tigi bɛ laban fagantanya le ra. 
I toro malɔ ka hakiritigiw ta kuma lamɛn! I janto ne ta lɔnniyakumaw ra. 
Sabu ni i ka o kumaw mara i jusukun na, k’a fɔ i da ra tuma bɛɛ, o ka di. 
Ne bɛna ele fana karan bi, janko i ye i jigi la Matigi Ala kan. 
Yala ne ma ladirikan ni lɔnniyakuma bisaba sɛbɛ ka o di i ma wa? 
Ne ka cankumaw le fɔ i ye, sigiya tɛ kuma minw na, janko i ye i cibaga jaabi ni jaabiri ɲanaman ye. 
I kana dɛsɛbagatɔ tɔɲɔ, ko dɛsɛbagatɔ lo, i kana ɲanibagatɔ sɛgɛ kititigɛyɔrɔ ra; 
sabu Matigi Ala bɛna lɔ ni o kunko ye, minw ka o borofɛnw mina, a bɛna olugu nin mina o ra. 
I kana teriya don ni mɔgɔ jusubatigi ye, mɔgɔ min jusu gban ka di, i kana o kɛ i jɛnɲɔgɔn ye. 
Ni o tɛ, i bɛna a ta kokɛcogo ladegi, ka i yɛrɛ mina jan na. 
Minw bɛ layiri ta, ka o yɛrɛ kɛ mɔgɔ wɛrɛ ta juru ko seere ye, i kana kɛ o mɔgɔ dɔ ye. 
Ni i yɛrɛ k’a lɔn ko i tɛna se k’a sara, mun na i b’a to o ye na hali i ta lanan ta ka bɔ i kɔrɔ? 
I bɛmaw tun ka kabakuru min bla kabini fɔlɔfɔlɔ ka yɔrɔw dan sigi, i kana o kabakuru bɔ a nɔ ra. 
Ni i ka mɔgɔ o mɔgɔ ye min timina ka di a ta baara ra, a laban o tigi bɛna taga baara kɛ masacɛw le ye, a tɛna baara kɛ mɔgɔ gbansanw ye tuun. 
﻿Zanaw.
23.
Ni i sigira domuni na ni fagama dɔ ye, min bɛ i ɲa kɔrɔ, i yɛrɛ kɔrɔsi o ra kosɛbɛ. 
Ni i ye mɔgɔ ye min nogo ka bon, o tuma muru la i kan na dɛ! 
I kana ɲabɔ a ta domuni dimanw fɛ, sabu mɔgɔnɛgɛdomuni lo. 
I kana i yɛrɛ sɛgɛ ko i bɛ kɛ naforotigi ye; o bɔ i ta miiriya ra! 
A dan ye i ɲa ye la naforo kan dɔrɔn, o y’a sɔrɔ a tununa, sabu sigiya t’a ra, a bɛ kamanw don a yɛrɛ ra, ka wuri i ko bɔn, ka taga san fɛ. 
I kana sɔn ka mɔgɔ tɛgɛgbɛlɛn ta domuni domu, i kana ɲabɔ a ta domuni dimanw fɛ; 
sabu mɔgɔ dɔ lo, ni a ka wari o wari bɔ, a bɛ o bɛɛ jate mina a yɛrɛ kɔnɔ; a b’a fɔ i ma ko: «A domu! A min!» K’a sɔrɔ o kuma tɛ bɔra a jusukun na. 
A laban, i ka to min o min domu, i bɛna o fɔɔnɔ; i ka kumadiman minw fɔ a ye, o bɛɛ kɛra gbansan ye fana. 
I kana kuma ka don mɔgɔ hakirintan toro ra, sabu a bɛna i ta hakiritigiyakumaw mafiyɛnya. 
Kabakuru min blara kabini fɔlɔfɔlɔ ka yɔrɔw dan sigi, i kana o bɔ a nɔ ra, i kana don feritaw ta foro ra; 
sabu baraka bɛ o ta hakɛbɔbaga ra, ale le bɛna lɔ ni o kunko ye ka i kɛrɛ. 
I sɔbɛ don karan na ni i jusu bɛɛ ye, i toro malɔ ka lɔnniyakumaw lamɛn. 
I kana den tanga korori ma; ni i k’a koro ni bisan ye, a tɛ sa. 
Ni i b’a koro ni bisan ye, i b’a nin le kisira saya ma. 
Ne dencɛ, ni hakiritigiya bɛ ele jusu ra, o bɛna ne fana jusu diya. 
Ni kumaɲumanw ka bɔ i da ra, o le bɛna ne jusu ɲagari kosɛbɛ. 
I kana ɲabɔ jurumunkɛbagaw fɛ, nka Matigi Ala ɲasiran le ye kɛ i jusu ra lon bɛɛ; 
ni o kɛra, i bɛna labankoɲuman sɔrɔ, i jigi fana tɛna tigɛ. 
Ne dencɛ, ele kɔni ye ne lamɛn ka kɛ hakiritigi ye, ka i hakiri bla siraɲuman kan. 
I kana kɛ ni dɔrɔtɔw ye, walama minw bɛ o ta kɛ sogobadomu ye; 
sabu dɔrɔtɔw, ani domunibakɛbagaw laban ye fagantanya ye. O bɛ to o sunɔgɔ le ra, fɔ ka na o kannaderege bɛɛ ban ka o bla fanikolondon na. 
I facɛ lamɛn, sabu ale le ka i woro, i kana i bamuso fana dɔgɔya hali ni a kɔrɔra. 
Can san, i kana a fiyeere, hakiritigiya, ani ladiri, ani faamuri san. 
Mɔgɔ terennin facɛ kɔni bɛ ɲagari yɛrɛ le, mɔgɔ min ka den hakiriman woro, o bɛ ninsɔndiya le. 
A to i facɛ ni i bamuso ye ninsɔndiya; i bamuso ka i woro, a to a ye ɲagari. 
Ne dencɛ, i yɛrɛ di ne ma, ne ta kumaw kanu, k’a sira tagama; 
sabu jatɔmuso ye dingadun le ye, muso yaalabaga ye kɔlɔn le ye, min kɔnɔ gbɛndɛnin lo. 
A bɛ dogo ka cɛw kɔnɔ i ko benkannikɛbaga; cɛ minw bɛ o ta musow janfa, a bɛ olugu caya cɛw cɛ ra. 
Jɔn le bɛ «yooyi» fɔ? Jɔn le bɛ «waayi» fɔ? Jɔn le bɛ kɛrɛ ra tuma bɛɛ? Jɔn le bɛ jusukasikumaw fɔ tuma bɛɛ? O bɛ jɔn le bugɔ gbansan k’a mandimi tuma bɛɛ? Jɔn ɲadenw wulennin lo tuma bɛɛ? 
Minw bɛ to duvɛnminyɔrɔ ra ka mɛɛn, olugu lo; minw bɛ to ka duvɛn suguya caman ɲagami k’a min, olugu lo. 
I kana duvɛn ɲa wulencogo flɛ ka ɲabɔ a fɛ dɛ! I kana a kangatɔ ni a manamanatɔ flɛ fiyɛ kɔnɔ ka ɲabɔ a fɛ dɛ! A kɔni jigi ka di mɔgɔ kan na, 
nka a laban, a bɛ i kin i ko sa, a bɛ i sɔgɔ i ko fɔnfɔnnin. 
O tuma i ɲa bɛ to ka minimini, i bɛ fɛn wɛrɛw ye, i ta miiriya bɛ i bla kumakunntanfɔ ra. 
I bɛ kɛ i ko mɔgɔ min lanin bɛ kɔgɔji cɛ ma, i ko mɔgɔ min lanin bɛ kurunba fifatɔ ta fanisiribere san fɛ. 
I b’a fɔ ko: «O bɛ ne bugɔra, nka a tɛ digira ne ra, o bɛ ne bugɔra ni bisan ye, nka a tɛ ne dimina! Ne bɛna se ka wuri tuma juman le dɛ, janko ka dɔ wɛrɛ min tuun?» 
﻿Zanaw.
24.
I kana ɲabɔ mɔgɔ kɛwalejuguw fɛ, i kana o ta jɛnɲɔgɔnya ɲini. 
Sabu o jusukun bɛ cɛnri le miiri, o da bɛ kojuguw dɔrɔn le fɔ. 
So bɛ lɔ hakiritigiya le sababu ra, baraka bɛ don so ra faamuri le sababu ra. 
Bonw bɛ fa lɔnniya le sababu ra, ka fa fɛn nafamanw, ani fɛndiman suguya bɛɛ ra. 
Mɔgɔ hakiritigi baraka ka bon, dɔ le fana bɛ to ka fara mɔgɔ kolɔnbaga baraka kan; 
sabu mɔgɔw bɛ hakiri min di i ma, o le sababu ra i bɛ se ka kɛrɛ kɛ; ni ladibagaw ka caya, o le bɛ na ni sesɔrɔri ye. 
Hakiritigiya yɔrɔ ka jan naloman ma, o kosɔn a tɛ a da yɛlɛ ka kuma dugu donda ta ɲɔgɔnyew ra. 
Mɔgɔ min bɛ janfa siri ka kojugu kɛ, o tigi tɔgɔ le ye ko cɛnrikɛbaga. 
Naloman bɛ ko o ko ŋaninya, o bɛɛ ye jurumun le ye; mɔgɔw bɛ kumakolonfɔbaga haramuya. 
Ni wagatigbɛlɛn ka se, ni i ka i fari faga, o tuma i baraka ka dɔgɔ dɛ! 
O bɛ tagara ni minw ye o fagayɔrɔ ra, olugu bɔsi, minw fifatɔ bɛ tagara fagayɔrɔ ra, olugu kisi. 
Ni o tɛ, ni i ko: «Ne tun m’a lɔn!» O tuma, min bɛ adamaden jusunankow lɔn, ale tɛ a yera wa? Min b’a janto i nin na, yala ale t’a lɔn wa? Yala a tɛna bɛɛ kelen kelen sara ka kaɲa ni a ta kɛwalew ye wa? 
Ne dencɛ, li domu, sabu a ka di, li min bɛ bɔ liɲaga ra, o ka timi mɔgɔ da kɔnɔ cogo min na, 
i ka kan k’a lɔn ko hakiritigiya fana ka di i jusukun ye ten le. Ni i k’a sɔrɔ, i bɛna labankoɲuman sɔrɔ, i jigi fana tɛna tigɛ. 
I kana ta juguya fɛ ka jan la mɔgɔ terennin ɲa a ta so, i kana a sigiyɔrɔ cɛn; 
sabu mɔgɔ terennin bɛ se ka ben siɲaga wolonfla, nka a bɛ wuri a bɛɛ ra, k’a sɔrɔ kojugukɛbagaw bɛ to kojugu ra ka o yɛrɛ halaki pewu. 
Ni i jugu ka ben, i kana ɲagari o ra, ni a sen ka talon, i jusu kana diya o ra; 
ni o tɛ, ni Matigi Ala ka o ye, o tɛna diya ale ye; o ra, dimi min tun b’a jusu ra i jugu kama, a bɛ o ban. 
I kana i jusu gban mɔgɔ kɛwalejuguw kosɔn, i kana ɲabɔ mɔgɔjuguw fɛ; 
sabu mɔgɔ kɛwalejugu tɛ labankoɲuman sɔrɔ, mɔgɔjugu ta fitina bɛ faga. 
Ne dencɛ, siran Matigi Ala ɲa, siran masacɛ ɲa, i kana don mɔgɔ murutininw ta jɛn ra; 
sabu cɛnri bɛna bara ka ben o kan le, Matigi Ala ni masacɛ fana bɛna kojugu min la o kan, jɔn ka o lɔn? 
Nin ye hakiritigiw ta kuma dɔ wɛrɛw ye: Ka mɔgɔ dɔ fisaya ni dɔ ye kiti ra, o man ɲi. 
Kititigɛbaga min b’a fɔ mɔgɔjugu ma ko: «I ma jaraki!» Jama bɛna o danga, mɔgɔw bɛna a mangboya. 
Nka min bɛ mɔgɔjugu jaraki, o ta le bɛ ɲa; dugawu ni hɛra le bɛ ale kan. 
Ni i bɛ mɔgɔ jaabi, ni i ka gbɛ a tigi ye, o le b’a yira ko i b’a kanu. 
I ta kɛnɛmabaaraw kɛ ka ɲa, i ta foro labɛn ka ɲa o kɔ, i ye i ta bon lɔ. 
I kana kɛ seere ye ka i mɔgɔɲɔgɔn jaraki gbansan, i kana mɔgɔw lafiri ni i darakan ye. 
I kana a fɔ ko: «A ka min kɛ ne ra, ne bɛna o ɲɔgɔn le kɛ a ra, nin cɛ nin ka min kɛ ne ra, ne bɛna o juru sara a ra.» 
Ne tɛmɛna salibagatɔ dɔ ta foro kɔrɔ, ne tɛmɛna mɔgɔ jusuntan dɔ ta rɛzɛnforo kɔrɔ. 
Ne k’a ye ko ŋaniw wurira fan bɛɛ ra, binw falenna ka yɔrɔ bɛɛ datugu, kabakurukogo min tun k’a lamini, o benna. 
Ne k’a flɛ, k’a jate mina kosɛbɛ, ne ka min ye, o ka ne ladi. 
Ka sunɔgɔ dɔɔnin, ka i ɲa tugu ka jingɔ dɔɔnin, ka i boro fla kuru ka la dɔɔnin, 
ni i ka to o ra, fagantanya bɛna bara i ra, i ko son bɛ bara mɔgɔ ra cogo min na, ɲani bɛna bara i ra i ko kɛrɛkɛcɛ murutigi bɛ bara mɔgɔ ra cogo min na. 
﻿Zanaw.
25.
Masacɛ Sulemani ta zana dɔ wɛrɛw ye nin ye; Zuda masacɛ Ezekiyasi ta mɔgɔw le tun ka olugu sɛbɛ. 
Ka kow dogo, Ala ta bonya bɛ o le ra; ka kow sɛgɛsɛgɛ, masaw ta bonya bɛ o le ra. 
Sankolo janya tɛ se ka lɔn, dugukolo dunya tɛ se ka suma, masacɛ jusukun fana tɛ se ka sɛgɛsɛgɛ k’a cogo lɔn. 
Ni warigbɛ kora ka nɔgɔ bɔ a ra, o tuma saninfagabaga bɛ se k’a lalaga k’a kɛ minan dɔ ye. 
Ni mɔgɔjuguw gbɛnna ka bɔ masacɛ kɔrɔ, a ta fanga bɛ baraka sɔrɔ terenninya sababu ra. 
I kana i yɛrɛ bonya masacɛ ɲa kɔrɔ, i kana i yɛrɛ bla mɔgɔbaw lɔyɔrɔ ra; 
sabu mɔgɔw ye i wele k’a fɔ i ma ko: «Wuri ka na sigi ɲa fɛ yan,» o ka fisa, sani o ye na i dɔgɔya fagamaw yɛrɛ ɲa na. 
I ɲa ka fɛn min ye, i kana teliya ka taga o fɔ kititigɛyɔrɔ ra, ni o tɛ, ni i kitikɛɲɔgɔn nana kiti ben i kan ka i lamaroya, i bɛna a kɛ di sisan? 
Ni ko ka don i ni i sigiɲɔgɔn cɛ, o ɲanabɔ aw ni ɲɔgɔn cɛ, nka i kana mɔgɔ wɛrɛ ta gundo fɔ. 
Ni o tɛ, ni a tigi nana a mɛn, a bɛna i lamaroya; o tuma ele ta tɔgɔjugu tɛna fɔ ka ban. 
Sanin yiriden bisigi kɛra ka warigbɛ ɲɛgɛn, o ye kuma bɛnnin fɔnin ye a fɔwagati ra. 
Tororanɛgɛ saninlaman, ani sanin yɛrɛworo masirifɛn bɛ cogo min na, hakiritigi ta jarakirikuma bɛ ten le a lamɛnbaga toro ra. 
Jisuma bɛ min ɲa mɔgɔ ye simankanwagati ra, fundɛnin na, ciradenɲuman bɛ o le ɲa a cibaga ye; a b’a matigicɛ jusu suma. 
Sankaba ni sanfɔɲɔ min tɛ sanji lana, o ye mɔgɔ dɔ ye min b’a yɛrɛ tando ko ale bɛ mɔgɔw sɔn, k’a sɔrɔ can tɛ. 
Sabari sababu ra, mɔgɔ bɛ se ka fagama ta miiriya yɛlɛma, kumadiman bɛ se ka hali korokun ci. 
Ni i ka li sɔrɔ, min bɛ i bɔ o dɔrɔn le domu, ni o tɛ, ni i ka fa a ra k’a dama tɛmɛ, i b’a fɔɔnɔ. 
I kana to ka taga i mɔgɔɲɔgɔn ta so tuma bɛɛ, ni o tɛ, ni a nana sɛgɛ i kɔrɔ, a laban a bɛ i kɔninya. 
Berekuru, walama kɛrɛkɛmuru, walama biɲɛ nunbɔnin bɛ min kɛ mɔgɔ ra, mɔgɔ min bɛ kɛ seerejugu ye a mɔgɔɲɔgɔn kama, o tigi bɛ o ɲɔgɔn le kɛ mɔgɔw ra. 
Ɲin min yɔgɔyɔgɔra, walama sen min mugura, ka i jigi la o kan, o bɛ i n’a fɔ i bɛ i jigi la janfamɔgɔ kan i degu wagati ra. 
Ka i ta derege bɔ i kan na nɛnɛ ra, walama ka lemurukumu kɛ sɛgɛn kan, o bɛ i ko ni i bɛ ɲagari dɔnkiri la mɔgɔ jusu kasinin ye. 
Ni kɔngɔ bɛ i jugu ra, domuni di a ma. Ni minlɔgɔtɔ b’a ra, ji di a ma. 
Ni i bɛ o kɛra, a bɛ i ko i bɛ takami le cɛra ka o kɛ a kun na; Matigi Ala fana bɛna i sara. 
Sahiliyanfan fɔɲɔ bɛ na ni sanji ye cogo min na, nɛnkun min bɛ mɔgɔ kɔrɔfɔ dogo ra, o fana bɛ na ni ɲanasisi ye. 
Ka si logologonin dɔ ra biribon kunna, o belen ka fisa, sani i ye si ni muso kɛrɛtigɛbaga ye bon kelen na. 
Jisuma ka di mɔgɔ sɛgɛnin minlɔgɔtɔ ye cogo min na, kibaro diman ye bɔ fɔ jamanajan dɔ ra ka n’a fɔ i ye, o fana ka di ten le. 
Bununji duurunin, ani kɔlɔnji cɛnnin bɛ cogo min na, ni mɔgɔ terennin k’a yɛrɛ to kojugukɛbaga boro, a bɛ kɛ ten le. 
Ka li domu k’a dama tɛmɛ, o man ɲi, ka bonya ɲini k’a dama tɛmɛ, o man ɲi. 
Dugu min lablanin lo, ni laminikogo t’a ra, o ye mɔgɔ dɔ ye min tɛ se k’a yɛrɛ mina foyi ra. 
﻿Zanaw.
26.
Nɛnɛ man ɲi fundɛninwagati ra, sanji man ɲi simankanwagati ra, bonya fana man ɲi hakirintan kan. 
Kɔnɔnin bɛ wuri ka taga cogo min na, walama naganaganin bɛ tɛmɛ cogo min na, ni i ka mɔgɔ danga k’a sɔrɔ kun t’a ra, o danga fana bɛ tɛmɛ le. 
Bisan ka kan ni so ye, karafe ka kan ni fali ye, bere ka kan ni hakirintan kɔ ye. 
I kana hakirintan jaabi ka kaɲa ni a ta hakirintanya ye, ni o tɛ, i fana bɛ kɛ a bɔɲɔgɔnko dɔ ye. 
Hakirintan jaabi ka kaɲa ni a ta hakirintanya ye, ni o tɛ, a bɛna a yɛrɛ jate hakiritigi ye. 
Ni mɔgɔ min k’a ta cira don hakirintan boro, a kɛra i ko o tigi k’a yɛrɛ sen tigɛ le, ka kunko dɔ lase a yɛrɛ ma. 
Nabara senw tɛ foyi ɲa a ye cogo min na, ni hakirintan da ka zana fɔ, o fana tɛ foyi ɲa. 
Ni i ka hakirintan bonya, a kɛra i n’a fɔ i ka kabakuru siri tafura kɔnɔ ko i b’a bon. 
Zana bɛ hakirintan da ra, o bɛ i ko ŋanibisan donna dɔrɔtɔ boro. 
Mɔgɔ min bɛ hakirintanw bɛɛ ta baara ra, ni a ka min o min tɛmɛtɔ ye, a bɛ o ta, o tigi bɛ i ko kalantigi min bɛ mɔgɔw bɛɛ bonna ka o mandimi. 
Wuru bɛ sekɔ a ta fɔɔnɔ ma cogo min na, hakirintan fana bɛ sekɔ a ta nalomanya ma ten le. 
Ni i ka mɔgɔ o mɔgɔ ye min b’a yɛrɛ jate hakiritigi ye, mɔgɔ ka kan k’a jigi la hakirintan kan ka tɛmɛ o tigi kan belen. 
Salibagatɔ ko: «Waraba dɔ bɛ sira ra, jara bɛ yaalayaalara sirada ra!» 
Kon bɛ to ka yɛlɛma a donyɔrɔw kan cogo min na, salibagatɔ bɛ to ka yɛlɛma a ta lanan kan ten le. 
Salibagatɔ b’a boro don tominan kɔnɔ, nka ka to lase a da ma, o b’a sɛgɛ. 
Salibagatɔ b’a yɛrɛ jate hakiritigi ye, ka tɛmɛ hali cɛ wolonfla kan, minw bɛ mɔgɔ jaabicogo lɔn. 
Tɛmɛbaga min b’a yɛrɛ ɲagami kɛrɛ dɔ ra min t’a ta ye, o bɛ i ko mɔgɔ min bɛ wuru ye, k’a mina a toro ma. 
Fatɔ bɛ biɲɛ tasumamanw bon, ka kalan bon ka mɔgɔw faga cogo min na, 
mɔgɔ min b’a mɔgɔɲɔgɔn janfa, ka sɔrɔ k’a fɔ ko: «Ne tun bɛ toron le kɛra,» o tigi fana bɛ ten le. 
Ni lɔgɔ banna, tasuma bɛ faga, ni nafigi tɛ yi, kɛrɛ bɛ ban! 
Finfin bɛ kɛ takami ye cogo min na, lɔgɔ bɛ tasuma mana cogo min na, kɛrɛtigɛbaga bɛ kɛrɛ juguya ten le. 
Nafigi darakan bɛ i ko domunidiman, i b’a kunu cogo min na, a bɛ jigi i kɔnɔbara ra ten. 
Ka warigbɛ ɲagaminin kɛ ka bɔgɔdaga kɔ mun, o ye kumadimanfɔbaga kɔnɔnɔjugu ye. 
I jugu bɛ se ka i nɛgɛ n’a darakan ye, k’a sɔrɔ nanbara le fanin b’a jusukun na. 
Hali ni a k’a kumakan diya cogo o cogo, i kana la a ra, sabu haramu wolonfla le b’a jusukun na. 
Kɔninya min b’a jusukun na, a bɛ nanbara kɛ ka o dogo, nka a laban, a ta juguya bɛ yira kɛnɛ kan bɛɛ ɲa na. 
Mɔgɔ min ka dinga sogi, o tigi le bɛ ben a kɔnɔ, mɔgɔ min ka kabakuru kolonkolon, kabakuru bɛ kɔsegi ka ben o tigi yɛrɛ le kan. 
Faninyafɔbaga bɛ kuma ka digi mɔgɔ minw na, a bɛ olugu kɔninya fana; da min bɛ mɔgɔ nɛgɛ, o bɛ cɛnri kɛ. 
﻿Zanaw.
27.
I bɛna min kɛ sini, i kana i yɛrɛ tando o ra bi, sabu min bɛ se ka kɛ sisan ni sini cɛ, i tɛ o lɔn. 
Mɔgɔ tɔw le ka kan ka i tando, i yɛrɛ tɛ, a to mɔgɔ wɛrɛ ye i tando, a kana bɔ i yɛrɛ da ra. 
Kabakuru ka gbiri, kɛnkɛn fana ye fɛn gbiriman ye, nka naloman bɛ dimi min don mɔgɔ ra, o doni ka gbiri ni nin fla bɛɛ ye. 
Jusugban ye kojuguba ye, dimi ye jiba woyotɔ le ye, nka jɔn bɛ se ka lɔ ka celiya kɔnɔ? 
Mɔgɔ ye gbɛ i ye, ka i jaraki, o ka fisa, sani a ye ta kanuya fɛ ka i ta jaraki dogo i ma. 
I teri min bɛ kuma ka digi i ra, o le bɛ i fɛ, nka i jugu bɛ i nɛgɛ le ni a ta kanuyaforiw ye. 
Mɔgɔ fanin bɛ ban li ra, k’a sɔrɔ kɔngɔtɔ fɛ, fɛn bɛɛ ka di, hali fɛn kunaman. 
Mɔgɔ min bɛ bɔ a ta so ka taga fɔ yɔrɔjan, o bɛ i ko kɔnɔ min bɛ bɔ a ta ɲaga kɔnɔ ka taga fɔ yɔrɔjan. 
Turu kasadiman ni wusunan bɛ mɔgɔ ninsɔndiya, nka teriya ta diyanya le bɛ mɔgɔ jusu saaro. 
I kana ban i teri ra, walama i facɛ ta teri, ni cɛnri ka se i ma, i kana taga i balema dɔ ta so; sabu i sigiɲɔgɔn min yɔrɔ ka surun i ra, ale ka fisa ni i balema ye, min yɔrɔ ka jan i ra. 
Ne dencɛ, kɛ hakiritigi ye, ka ne jusu diya, ni o kɛra, ne bɛna se ka ne mafiyɛnyabagaw jaabi. 
Ni mɔgɔ ceguman ka kojugu natɔ ye, a bɛ dogo, nka naloman bɛ kojugu ye, ka taga don a ra, k’a yɛrɛ tɔɔrɔ. 
Ni mɔgɔ min k’a yɛrɛ kɛ mɔgɔ wɛrɛ ta juru ko seere ye, o tigi ta derege ka kan ka mina a ra ka o juru tɔnɔmasigi; ni mɔgɔ min ka layiri ta, ko a bɛ lɔ ni muso yaalabaga dɔ ta kunko ye, fɛn dɔ ka kan ka mina o tigi ra ka o kɛ a sarati ye. 
Ni i bɛ taga dugawu kɛ i teri ye ni kanba ye sɔgɔmada joona fɛ, a bɛ kɛ i n’a fɔ i b’a dangara le. 
Ji min bɛ tɔnitɔni tuma bɛɛ sanji wagati ra, ni a tɛ lɔ ka ye, o ni muso kɛrɛtigɛbaga bɛɛ ye kelen ye. 
Ni mɔgɔ min ko a b’a lalɔ, a kɛra i n’a fɔ o tigi ko a bɛ fɔɲɔ le lalɔ, walama ko a bɛ turuji dɛrɛ k’a mina a tɛgɛ kɔnɔ. 
Nɛgɛ bɛ nɛgɛ dabɔ, mɔgɔ le b’a mɔgɔɲɔgɔn sɔn hakiri ra. 
Ni mɔgɔ min k’a janto torosun na, o tigi le b’a den domu, ni mɔgɔ min k’a matigicɛ minako ɲa, o tigi le bɛ o bonya sɔrɔ. 
Ni i ka ji flɛ, i bɛ i yɛrɛ ɲada cogo le ye, ni i ka adamaden dɔ jusukun sɛgɛsɛgɛ, i bɛ i yɛrɛ jogo le ye. 
Saya dibi ni lahara dibi tɛ fa ka ye, adamaden ɲa fana tɛ fa flɛri ra ka ye. 
O bɛ warigbɛ don daganin kɔnɔ tasuma ra, ka sanin yeele furunɛ kan, k’a silɔn, mɔgɔw bɛ tandori min lase adamaden ma, o le b’a cogo yira. 
Hali ni i ka naloman don kolon kɔnɔ k’a susu i ko simankisɛ, a ta nalomanya tɛ bɔ a ra. 
I ka kan ka jija ka i ta bɛganw cogoya lɔn ka ɲa tuma bɛɛ, ka i janto o ra ka ɲa kosɛbɛ; 
sabu naforo tɛ to mɔgɔ boro wagati bɛɛ, masafugula tɛ to mɔgɔ kun na tuma bɛɛ. 
Ni i ka bin kan, ni binkura bɔra, i bɛ binjalan cɛ kuruw kan. 
I bɛ sagaw si kan, ka o kɛ i ta fiyɛrɛbɔ ye, ka bakɔrɔnin dɔw fiyeere, ka o kɛ ka foro dɔ san. 
I bɛ baw ta nɔnɔ kɛ i ni i ta gbamɔgɔw ta domuni ye, ani ka i ta baaradenmusow fana baro. 
﻿Zanaw.
28.
Mɔgɔjugu bɛ bori hali k’a sɔrɔ mɔgɔ t’a gbɛnna, nka mɔgɔ terennin lanin bɛ a yɛrɛ ra i ko jarakanbelen. 
Ni jamana mɔgɔw murutira, kuntigiw bɛ caya; nka ni faamurikɛbaga ni lɔnnikɛbaga ka sɔrɔ o ra, o bɛ jamana sabati ka mɛɛn. 
Ni kuntigi fagantan bɛ dɛsɛbagatɔw minako juguya, o bɛ i n’a fɔ sanjiba min bɛ ben ka simanw cɛn, ka mɔgɔw bla kɔngɔ ra. 
Minw bɛ sariya sira bla, olugu bɛ mɔgɔjuguw tando, nka minw bɛ sariya sira tagama, olugu bɛ mɔgɔjuguw kɛrɛ. 
Mɔgɔ kɛwalejugu tɛ can sira faamu, nka minw bɛ Matigi Ala ta jɛnɲɔgɔnya ɲini, olugu b’a bɛɛ faamu. 
Fagantan min jusukun gbɛnin lo, o ka fisa ni naforotigi dɔ ye, min tɛ sira terennin tagama. 
Den min bɛ sariya sira tagama, o ye faamurikɛbaga ye, nka min bɛ tagama ni mɔgɔ sɔnkolonw ye, o b’a facɛ lamaroya. 
Mɔgɔ min bɛ juru don mɔgɔw ra, ka tɔnɔba la a kan, janko k’a ta naforo caya, o tigi bɛ naforo min lajɛnna, o laban bɛ taga mɔgɔ wɛrɛ fɛ, min bɛ makari dɛsɛbagatɔw ra. 
Mɔgɔ min b’a toro datugu janko a kana sariya lamɛn, hali o tigi ta Aladaari ye haramu le ye. 
Mɔgɔ min bɛ mɔgɔɲumanw lafiri ka o bla sirajugu kan, o tigi bɛ ben a yɛrɛ ta dinga soginin kɔnɔ, nka minw jusukun gbɛnin lo, olugu bɛ hɛra sɔrɔ. 
Naforotigi b’a yɛrɛ jate hakiritigi ye, nka fagantan faamurikɛbaga bɛ se k’a kɔrɔbɔ. 
Ni mɔgɔ terenninw ka se sɔrɔ, o ye ɲagarikoba le ye, nka ni mɔgɔjuguw ka wuri, bɛɛ bɛ dogo. 
Mɔgɔ min bɛ a ta hakɛw dogo, o ta kow si tɛ ɲa, nka min bɛ lɔ a ta hakɛw ra, k’a dabla, Ala bɛ hina o tigi ra. 
Kojugu ɲasiran bɛ mɔgɔ min na tuma bɛɛ, o tigi ta ɲana, nka mɔgɔ min b’a jusukun gbɛlɛya, kojugu bɛ ben o kan. 
Ni mɔgɔjugu ka sigi kuntigiya ra fagantanw kunna, a bɛ kɛ i ko jara kasitɔ, walama wara kɔngɔtɔ. 
Kuntigi kolɔnbari bɛ tɔɲɔri caman kɛ, nka ɲamɔgɔ min bɛ naforojugu kɔninya, o bɛ sijan sɔrɔ. 
Mɔgɔfaga hakɛ bɛ mɔgɔ min kɔ, o bɛ bori a yɛrɛ ma fɔ kaburu ra; mɔgɔ kana a lalɔ dɛ! 
Mɔgɔ min bɛ tagama ni jusukun gbɛnin ye, o bɛ kisi, nka mɔgɔ min bɛ sira fla tagama, o laban bɛ ben a fla dɔ kan. 
Mɔgɔ min bɛ a ta foro sɛnɛ, o bɛ domuni sɔrɔ ka fa, nka mɔgɔ min bɛ tugu fɛngbansanw nɔ fɛ, o bɛ fa fagantanya le ra. 
Mɔgɔ kankelentigi bɛ dugawu caman sɔrɔ, nka mɔgɔ min kɔrɔtɔra k’a ta naforo sɔrɔ, o jarakibari tɛna to. 
Ka mɔgɔ dɔ fisaya dɔ ye, o man ɲi; nka buru kunkurunnin kelen kosɔn, mɔgɔ bɛ se k’a yɛrɛ bla kojugu ra. 
Mɔgɔ tɛgɛgbɛlɛn bɛ bori naforo kɔ; a m’a lɔn ko fagantanya le bɛna ben ale kan. 
Mɔgɔ min bɛ a mɔgɔɲɔgɔn jaraki ni a firira, a laban o tigi ko le bɛ diya a ye; nka min b’a nɛgɛ k’a ta jaraki dogo a ma, o ko tɛna diya a ye. 
Mɔgɔ min b’a facɛ, walama a bamuso borofɛn sonya, k’a fɔ ko hakɛ tɛ o ra, o tigi ye cɛnrikɛbaga jɛnɲɔgɔn ye. 
Mɔgɔ wasabari bɛ kɛrɛ lawuri, nka min b’a jigi la Matigi Ala kan, o bɛ wasa. 
Mɔgɔ min jigi lanin bɛ a yɛrɛ jusukunnakow le kan, o ye hakirintan ye, nka min bɛ tagama ni hakiritigiya ye, ale bɛ bɔsi. 
Mɔgɔ o mɔgɔ bɛ fagantan sɔn, o tɛ kɛ dɛsɛbagatɔ ye; nka min b’a ɲa datugu fagantan na, danga caman le bɛ o tigi kan. 
Ni mɔgɔjuguw ka wuri, bɛɛ bɛ dogo, nka ni o halakira, mɔgɔ terenninw bɛ caya. 
﻿Zanaw.
29.
Mɔgɔ min jarakira fɔ siɲaga caman, ni o tigi belen b’a torokun gbɛlɛya, o tigi bɛna bara ka halaki, fla tɛ halakiri min na. 
Ni mɔgɔ terenninw cayara, jamana mɔgɔw bɛ ɲagari, nka ni mɔgɔjuguw bɛ kuntigiya ra, mɔgɔw bɛ kɛ ŋuna ye. 
Hakiritigiya ka di mɔgɔ min ye, o bɛ a facɛ ninsɔndiya, nka min bɛ jɛn ni jatɔmusow ye, o b’a borofɛnw bɛɛ cɛn. 
Masacɛ bɛ a ta jamana sabati can le baraka ra, nka min bɛ to ka wari ben jamanadenw kan, o bɛ a ta jamana cɛn. 
Mɔgɔ min b’a mɔgɔɲɔgɔn nɛgɛ, o tigi bɛ jɔ le sirira a sen kɔrɔ. 
Mɔgɔ kɛwalejugu yɛrɛ ta hakɛw le bɛ kɛ jan ye k’a mina, nka mɔgɔ terenninw bɛ ɲagari fɔ ka dɔnkiri la. 
Mɔgɔ terennin bɛ dɛsɛbagatɔw ta jo lɔn, nka o faamuri ɲɔgɔn tɛ mɔgɔjugu fɛ. 
Kumakolonfɔbagaw bɛ tasuma fiyɛ dugu kan, nka mɔgɔ hakiritigiw bɛ mɔgɔw ta dimi mala. 
Ni hakiritigi ka taga ni naloman ye kiti ra, naloman kɔni bɛna dimi, ka yɛrɛkobaw kɛ, nka foyi tɛ ɲanabɔ. 
Mɔgɔfagabaga bɛ mɔgɔ jusukun gbɛnin kɔninya, nka mɔgɔɲuman b’a janto a ra. 
Hakirintan bɛ a ta dimi bɛɛ yira kɛnɛ kan yɔrɔ kelen na, nka hakiritigi b’a yɛrɛ mina ka sabari. 
Kuntigi min b’a janto faninyakumaw ra, o ta jamana ɲamɔgɔw bɛɛ bɛ kɛ mɔgɔjuguw ye. 
Fagantan o, mɔgɔtɔɲɔbaga o, nin fla bɛɛ bɛ yeri kɛ Matigi Ala ta yeelen le sababu ra. 
Masa min bɛ dɛsɛbagatɔ ta kiti tigɛ can kan, o ta fanga bɛ baraka sɔrɔ wagati bɛɛ. 
Bisan ni korori le bɛ den kɛ hakiritigi ye, nka den min tora a yɛrɛ ma, o b’a bamuso lamaroya. 
Ni mɔgɔjuguw ka caya, hakɛ bɛ caya, nka mɔgɔ terenninw bɛna to ka o bentɔ flɛ. 
I den koro, ni o kɛra, a bɛna i jusu suma, a bɛna i nin laganfiya. 
Ni mɔgɔ tɛ yi min bɛ Ala ta kuma lamɛn ka mɔgɔw ladi, mɔgɔw tɛ o yɛrɛ mina foyi ra tuun; nka mɔgɔ min bɛ sariya sira tagama, o tigi ta ɲana! 
Mɔgɔ tɛ jɔncɛ koro ni kuma dama ye; hali ni a ka ko faamu, a t’a kɛ. 
Ni i ka mɔgɔ o mɔgɔ ye min tɛ jatemina kɛ ka sɔrɔ ka kuma, mɔgɔ ka kan k’a jigi la hakirintan kan, ka tɛmɛ o tigi kan belen. 
Ni i ka i ta jɔncɛ ladiya kojugu a denmisɛnman, a laban, a tɛ foyi ɲa. 
Mɔgɔ diminin bɛ kɛrɛ lawuri, mɔgɔ jusu gbannin bɛ hakɛko caman kɛ. 
Adamaden ta yɛrɛbonya le bɛ dɔgɔyari lase a ma, nka mɔgɔ majiginin bɛ bonya sɔrɔ. 
Mɔgɔ min jɛnɲɔgɔn ye son ye, o tigi b’a yɛrɛ nin le kɔninya; a bɛ dangarikumaw mɛn, nka a tɛ foyi fɔ. 
Adamadenw ɲasiran ye jan le ye, nka ni mɔgɔ min k’a jigi la Matigi Ala kan, a bɛ o tigi tanga. 
Mɔgɔ caman b’a fɛ ka o yɛrɛ ko diya fagamaw ye, nka Matigi Ala le bɛ bɛɛ ta kiti tigɛ can kan. 
Mɔgɔ terenninw bɛ mɔgɔ terenbariw haramuya, mɔgɔjuguw fana bɛ mɔgɔɲumanw haramuya. 
﻿Zanaw.
30.
Nin ye Yake dencɛ Aguri ta kumaw ye. Nin cɛ ka kuma minw fɔ Itiyɛli ye, Itiyɛli ni Ukali. 
Can lo, ne ye naloman ye ka tɛmɛ mɔgɔ bɛɛ kan, adamaden hakiri tɛ ne fɛ. 
Ne ma hakiritigiya karan, ne fana ma mɔgɔ saninmanw ta lɔnniya sɔrɔ. 
Jɔntigi le yɛlɛnna ka taga sankolo kɔnɔ ka sekɔ ka na ka ye? Jɔntigi le ka fɔɲɔ mina a boro kɔnɔ ka ye? Jɔntigi le ka ji mina k’a don a ta deregeba jukɔrɔ ka ye? Jɔntigi le ka dugukolo danw bɛɛ sigi? A tigi tɔgɔ ye di? A dencɛ fana tɔgɔ ye di? Ni i ka o lɔn, a fɔ! 
Ala ta darakumaw bɛɛ gbɛnin lo, minw bɛ o yɛrɛ karifa Ala ma, a bɛ olugu tanga i ko nɛgɛbɛnnan. 
I kana foyi fara o kumaw kan, ni o tɛ, a bɛna i jaraki, i bɛ kɛ faninyafɔbaga ye. 
Matigi Ala, ne bɛ fɛn fla ɲini i fɛ, i kana ban ka o di ne ma sani ne ye sa: 
Kuma gbansanw, ani faninyakumaw mabɔ ne ra. I kana ne kɛ fagantan ye, i fana kana ne kɛ naforotigi ye, nka domuni min bɛ ne bɔ, o di ne ma; 
janko ne kana na fa ka tɛmɛ, fɔ ka na ban Ala ra, k’a fɔ ko: «Matigi Ala yɛrɛ ye jɔn le ye dɛ?» Walama fagantanya kana na ne bla sonyari ra, k’a to ne ye ne ta Ala tɔgɔ cɛn. 
I kana taga baaraden tɔgɔjugu fɔ a matigicɛ kɔrɔ, janko a kana na i danga, ka i jaraki. 
Mɔgɔ dɔw bɛ o facɛ dɔgɔya, o fana tɛ o bamuso bonya! 
Mɔgɔ dɔw bɛ o yɛrɛ jate ko o saninyara, k’a sɔrɔ o ma ko ka bɔ o ta nɔgɔ ra fɔlɔ. 
Mɔgɔ dɔw bɛ o ɲa lɔ tɔw ra ni wasoya ye, yɛrɛbonya bɛ hali o flɛrikɛcogo ra. 
Mɔgɔ dɔw ɲinw ye kɛrɛkɛmuruw le ye, o ɲinw ye muruw le ye, janko ka ɲanibagatɔw domu ka o ban dugukolo kan, ka fagantanw domu ka o ban adamadenw cɛ ra. 
Denmuso fla bɛ tɔrimaganan fɛ, kelen tɔgɔ ye: «A di!» Tɔ kelen fana tɔgɔ ye: «A di!» Fɛn saba bɛ yi, minw tɛ fa ka ye, a fɔ fɛn naani yɛrɛ, minw t’a fɔ ko: «Ne wasara»: 
Lahara dingaba, muso min ma den sɔrɔ ka ye, dugukolo min ma fa ji ra, ani tasuma min t’a fɔ fiyewu ko: «Ne wasara!» 
Mɔgɔ min b’a ɲa lɔ a facɛ ra k’a lɔgɔbɔ, min b’a ɲadon a bamuso ra, ka ban k’a kan mina, kɔda ta kankan kɔnɔw bɛna o tigi ɲadenw wɔgɔbi ka bɔ, bɔn ta denw bɛna o domu. 
Fɛn saba bɛ yi, minw tɛmɛna ne ta lɔnniya kan, a fɔ fɛn naani yɛrɛ, ne tɛ minw faamu: 
Bɔn tɛmɛsira sankolo ra, sa tɛmɛsira fara kan, jirakurun tɛmɛsira kɔgɔji kan, ani cɛ tɛmɛsira ka taga sunguru kɔ. 
Muso jɛnɛyakɛbaga cogo bɛ tan le: a bɛ domuni kɛ k’a da jɔsi, k’a fɔ ko: «Ne ma kojugu kɛ!» 
Dugukolo bɛ se ka yɛrɛyɛrɛ fɛn saba kosɔn, a fɔ fɛn naani yɛrɛ, a tɛ se ka minw muɲu: 
Jɔncɛ ye kɛ masacɛ ye, o ye dɔ ye, mɔgɔkolon ye fa domuni na, o ye dɔ ye, 
muso min mangboyara o ye cɛ sɔrɔ, o ye dɔ ye, jɔnmuso ye sigi a matigimuso nɔ ra, o fana ye dɔ ye. 
Fɛnɲanaman naani bɛ dunuɲa ra, minw ka dɔgɔ, nka o ta hakiritigiya ka bon kosɛbɛ: 
Dugumɛnɛw, olugu ye danfɛn dɔw ye fanga tɛ minw na, nka simantigɛwagati ra, o bɛ o ta domuni labɛn k’a bla. 
Farawoɲinanw, olugu fana ye danfɛn dɔw ye baraka tɛ minw na, nka o bɛ o ta dogoyɔrɔ ɲini fɔ faraw le cɛ ra. 
Kuntigi tɛ ɲɔdomutɔnw fɛ, nka o bɛ bla ɲɔgɔn kɔ ka taga jɛnkuru jɛnkuru i ko kɛrɛkɛdenw. 
Basa bɛ se ka mina ni boro ye, nka a bɛ don fɔ masacɛw ta masasow kɔnɔ. 
Fɛnɲanaman saba bɛ yi, minw sentacogo cɛ ka ɲi, a fɔ fɛn naani yɛrɛ, minw tagamacogo cɛ ka ɲi: 
Jara, min ye kongofɛnw bɛɛ ta cɛfari ye, a tɛ bori foyi ɲa, 
dondo, min bɛ kanbelenya tagama kɛ, ani bakɔrɔnin, ani masacɛ min bɛ tagama a ta kɛrɛkɛjama ɲa fɛ. 
Ni mɔgɔ min tun kɛra hakirintan ye, fɔ k’a yɛrɛ bonya, walama ni ŋaninyajuguw tun bɛ mɔgɔ min kɔnɔ, o tigi y’a boro la a da ra ka je; 
sabu ni i ka nɔnɔ bisi, nare bɛ bɔ a ra, ni i ka nun bisi, jori bɛ bɔ a ra, ni i ka dimi bisi, kɛrɛ bɛ bɔ a ra. 
﻿Zanaw.
31.
Nin ye masacɛ Lemuwɛli ta kumaw ye, a bamuso k’a karan ni ladirikan minw ye: 
Ne dencɛ, ne bɛna mun le fɔ ele ye sa? Ne woroden, ne bɛna mun le fɔ i ye dɛ? Ne ka dajuru ta den min kosɔn, ne bɛna mun kuma le fɔ o ye sa? 
I kana i baraka bɛɛ di musow ma, muso minw bɛ masaw laben, i kana i yɛrɛ to olugu boro. 
Masacɛ man kan ka duvɛn min, Lemuwɛli! Fagama man kan ka bori minnifɛn farimanw nɔ fɛ. Masacɛ man kan ka o kɛ! 
Ni o tɛ, ni a ka duvɛn min, a bɛna ɲina sariya sigininw kɔ, ka sɛgɛbagatɔw bɛɛ ta jo bɔsi o ra. 
Minnifɛn farimanw ye di sabagaw le ma, duvɛn ye di mɔgɔ jusukasininw le ma. 
O y’a min ka ɲina o ta fagantanya kɔ, o hakiri ye bɔ o ta sɛgɛ kɔ pewu! 
Se tɛ minw ye ka kuma, i da yɛlɛ ka kuma olugu nɔ ra; kuma, ka sɛgɛbagatɔ ta jo di a ma. 
I da yɛlɛ ka kuma, ka kiti tigɛ ni terenninya ye, ka fagantan ni ɲanibagatɔ ta jo di a ma. 
Muso barakaman sɔrɔ man di dɛ! A sɔngɔ ka gbɛlɛn ka tɛmɛ hali luluw kan pewu. 
A cɛ lanin b’a ra ni a jusukun bɛɛ ye, foyi kɔni tɛna fɔn ale ta so. 
A bɛ koɲuman le kɛ a cɛ ye, a tɛ kojugu kɛ a ra, a si bɛɛ ra. 
A bɛ sagasiw ni lɛn ɲini, k’a yɛrɛ timinadiya ka o baara ni a boro ye. 
A bɛ i ko jagokɛbagaw ta jirakurunbaw, a bɛ a ta baro ɲini ka bɔ fɔ yɔrɔjan ka na ni a ye. 
Sani dugu ye gbɛ, i b’a sɔrɔ a wurira ka ban; a bɛ domuni di a ta sokɔnɔmɔgɔw ma, a bɛ a ta baaradenmusow ta baaraw yira o ra. 
A bɛ foro dɔ ko miiri a yɛrɛ kɔnɔ, o kɔ, a bɛ o foro san, ni a ka min sɔrɔ a ta baara ra, a bɛ o kɛ ka rɛzɛn sɛnɛ. 
A b’a yɛrɛ cɛsiri ka baraka don a yɛrɛ ra, k’a boro don baara ra. 
A b’a ye ko a bɛ tɔnɔ caman sɔrɔra a ta jago ra, o ra, a ta fitina tɛ faga su fɛ. 
A bɛ sagasi mina a boro kelen na, a borokandenw bɛ jɛnɛkala munu ka jese dan. 
A b’a tɛgɛ labla ka ɲanibagatɔw sɔn, a b’a boro foni fagantanw ye. 
Nɛnɛwagati ra, a tɛ siran ko nɛnɛ bɛna a ta somɔgɔw mina, sabu a ka sagasifani gbirimanw dan o bɛɛ ye. 
A bɛ kosow dan, lɛnfaniw, ani faniɲuman wulenmanw fana b’a fɛ. 
Ni a cɛ ka taga sigi ni dugu cɛkɔrɔbaw ye dugu donda ra, mɔgɔ bɛɛ b’a bonya. 
A bɛ faniw dan ka o fiyeere, a bɛ cɛsirinanw fiyeere jagokɛbagaw ma. 
Baraka ni nɔɔrɔ, o le ye a ta masiri ye; a bɛ sigi ka yɛrɛko, sabu sini ta ko hami t’a ra. 
A b’a da yɛlɛ ka kuma ni hakiritigiya ye, ladiriɲumanw le bɛ bɔ a da ra. 
A b’a janto a ta sokɔnɔkow bɛɛ ra ka ɲa, a tɛ sɔn salibagatɔya ma, a bɛ baara kɛ le k’a ta baro sɔrɔ. 
A denw bɛ wuri k’a fɔ a ma ko a ta ɲana, a cɛ fana b’a tando, ko: 
«Muso caman ye muso barakamanw ye, nka ele kɔni ta tɛmɛna olugu bɛɛ ta kan.» 
Farikolo nɔɔrɔ bɛ mɔgɔ lafiri, cɛɲa ye fɛngbansan le ye, Matigi Ala ɲasiran bɛ muso min na, o le bɛna tando. 
Aw ye muso barakaman ta baara tɔnɔ di a ma, mɔgɔw y’a tando a ta kɛwalew kosɔn jamalajɛnyɔrɔw ra.
﻿Waajurikɛbaga ta kitabu.
1.
Nin ye Waajurikɛbaga ta kuma ye, masacɛ Dawuda dencɛ, min tun siginin bɛ Zeruzalɛmu: 
Gbansan, ani gbansan, ne Waajurikɛbaga ko ten! Gbansan, ani gbansan, fɛn bɛɛ ye gbansan le ye! 
Adamaden bɛ ɲagban min bɛɛ la a yɛrɛ kan dugukolo kan yan, a bɛ mun nafa le sɔrɔ o ra sa? 
Duruja dɔw bɛ taga, dɔw bɛ na olugu kɔ, nka dugukolo b’a nɔ ra tuma bɛɛ. 
Tere bɛ bɔ, tere bɛ ben; o kɔ, a bɛ teliya ka sekɔ ka taga a bɔyɔrɔ ra tuun. 
Fɔɲɔ bɛ fiyɛ ka taga woroduguyanfan na, ka yɛlɛma ka taga sahiliyanfan na. A bɛ munumunu, ka munumunu, ka kɔsegi ka tɛmɛ a tɛmɛsirakɔrɔw fɛ tuun. 
Bajiw bɛɛ bɛ woyo ka taga kɛ kɔgɔji ra, nka kɔgɔji tɛ fa ka ye. Bajiw bɛ deri ka woyo ka taga fan min na, o bɛ woyo ka taga o fan kelen le ra tuma bɛɛ. 
Sɛgɛ min bɛ danfɛnw bɛɛ kan, mɔgɔ da tɛ se ka o bɛɛ ɲafɔ. Ɲaden tɛ fa flɛri ra, toro fana tɛ wasa lamɛnni na. 
Ko minw tɛmɛna kakɔrɔ, o ko kelenw le bɛ nana tuun, ko minw kɛra kakɔrɔ, o ko kelenw le bɛ kɛra tuun, ko si le tɛ kokura ye dugukolo kan yan. 
Hali ni mɔgɔ ka ko dɔ ye, k’a fɔ ko: «A flɛ, nin ko ye kokura ye!», i bɛna taga a sɔrɔ ko o ko tun bɛ kɛra kakɔrɔ kabini wagatijan tɛmɛninw na. 
Ko minw tɛmɛna ka ban, an hakiri tɛ to o ra tuun. Ko minw fana bɛna kɛ tuun, kɔfɛmɔgɔw hakiri tɛna to o kow ra. 
Ne Waajurikɛbaga, ne kɛra Izirayɛli masacɛ ye; ne siginin tun bɛ Zeruzalɛmu. 
Ko o ko bɛ kɛ dunuɲa kɔnɔ, ne ka ne yɛrɛ timinadiya ka ɲininkari kɛ o kow bɛɛ ra kelen kelen, k’a sɛgɛsɛgɛ ni hakiritigiya ye. O ye sɛgɛba dɔ le ye, Ala ka min doni la adamadenw kan. 
Ayiwa, ne k’a kɔrɔsi k’a ye ko baara o baara bɛ kɛ dugukolo kan yan, ko o bɛɛ ye gbansan le ye; a bɛ i ko mɔgɔ min bɛ borira fɔɲɔ kɔ, ko a b’a mina. 
Fɛn min kuturunin lo kakɔrɔ, o tɛ se ka lateren. Fɛn min tɛ yi, o tɛ se ka jate. 
Ne k’a fɔ ne yɛrɛ kɔnɔ ko: «A flɛ, minw sigira masaya ra ne ɲa Zeruzalɛmu, ne ka ne ta hakiritigiya bonya, k’a caya ka tɛmɛ olugu bɛɛ ta kan. Ne ka hakiritigiya ni lɔnniya caman sɔrɔ.» 
Ne ka ne yɛrɛ timinadiya, janko k’a lɔn fɛn min ye hakiritigiya ye, ani k’a lɔn fɛn min ye fatɔya ni nalomanya ye. Nka ne nana a ye ko o kow bɛɛ fana bɛ i ko mɔgɔ min bɛ borira fɔɲɔ kɔ, ko a b’a mina. Sabu, 
Hakiritigiyaba, jusukasiba! Lɔnniya caman, sɛgɛ caman! 
﻿Waajurikɛbaga.
2.
Ne k’a fɔ ne yɛrɛ kɔnɔ ko: «Ayiwa, ne bɛna ɲagarikow kɛ k’a flɛ, ka kodimanw diyabɔ k’a flɛ.» Nka o bɛɛ ye kogbansan le ye fana! 
Ne ko: «Yɛrɛko ye nalomanya le ye, ɲagari tɛ foyi ye!» 
O kɔ, ne k’a latigɛ ne yɛrɛ kɔnɔ, ko ne bɛna to ne ta hakiritigiya sira kan, ka ne yɛrɛ bla duvɛnmin na. Ne k’a latigɛ ka ne yɛrɛ bla fatɔya ra, janko k’a lɔn min ka fisa adamaden ma dugukolo kan yan, a ta dunuɲalatigɛ wagati ra. 
Ne ka baarabaw dabɔ. Ne ka bonw lɔ, ka rɛzɛnforow sɛnɛ. 
Ne ka nankɔw, ani yiriforow sɛnɛ; ne ka yiridenta suguya bɛɛ turu. 
Ne ka jidingaw sogi ka yirimisɛnw sɔn ni o ji ye. 
Ne ka jɔncɛw ni jɔnmusow san. Olugu ta denw fana worora ne ta so ka fara jɔn tɔw kan. Ka fara o bɛɛ kan, misiw, ani sagaw, ani baw camanba tun bɛ ne fɛ; minw bɛɛ tun sigira Zeruzalɛmu ne ɲa, ne borofɛnw cayara ka tɛmɛ olugu bɛɛ ta kan. 
Ne ka warigbɛ ni sanin caman lajɛn, ka masacɛ wɛrɛw, ani jamana wɛrɛw ta naforow fana lajɛn ka o bla ne yɛrɛ ye. Ne ka dɔnkirilabaga cɛmanw ni a musomanw ta, dɔnkirila kama. Ne ka muso caman fana ta, o min ye cɛw diyanyakoba ye. 
O ra, ne ta fanga bonyara. Minw bɛɛ tun tɛmɛna ne ɲa Zeruzalɛmu, ne ta bonya tun tɛmɛna olugu bɛɛ ta kan. O bɛɛ n’a ta, ne ta hakiritigiya ma bɔsi ne ra. 
Ne ɲabɔra fɛn o fɛn fɛ, ne ma ne yɛrɛ bari o si ra. Ne ma ne yɛrɛ bari ɲagariko si ma. Ne ka ne ta baaraw bɛɛ diyabɔ. Ne ka ɲagari min sɔrɔ, o le kɛra ne ta baaraw tɔnɔ ye. 
O kɔ, ne boro ka baara minw kɛ, ani ne ka sɛgɛ min kɛ ka o baaraw dafa, ne ka o jate mina. Ne k’a ye ko o bɛɛ ye kogbansan le ye, i ko mɔgɔ min bɛ borira fɔɲɔ kɔ, ko a b’a mina. Nafa tɛ foyi si le ra dugukolo kan yan. 
O kɔ, ne ka jatemina kɛ, k’a lɔn hakiritigiya ye min ye, ani fatɔya ye min ye, ani nalomanya ye min ye; sabu mɔgɔ min bɛna sigi masaya ra masacɛ kɔ, o tigi bɛna mun wɛrɛ le kɛ, ni min tun ma kɛ kakɔrɔ? 
O bɛɛ n’a ta, ne k’a ye ko nafa bɛ hakiritigiya ra ka tɛmɛ nalomanya kan, i n’a fɔ nafa bɛ yeelen na ka tɛmɛ dibi kan cogo min na. 
Hakiritigi ɲa bɛ a tagayɔrɔ ra; nka hakirintan bɛ tagama dibi le ra. O bɛɛ n’a ta, ne k’a kɔrɔsi fana k’a ye ko o mɔgɔ fla bɛɛ laban ye kelen ye. 
Ne k’a fɔ ne yɛrɛ kɔnɔ ko: «Ko min bɛ se hakirintan ma, o le bɛna se ne fana ma. O tuma, ne ta hakiritigiya nafa kɛra juman le ye sa?» O kosɔn ne k’a fɔ ne yɛrɛ kɔnɔ ko nin fana ye kogbansan le ye. 
Sabu mɔgɔw hakiri tɛna to hakiritigi ra ka mɛɛn ka tɛmɛ hakirintan kan; ni wagati dɔ nana se fana, mɔgɔw bɛna ɲina o fla bɛɛ kɔ. Hakiritigi bɛ sa, hakirintan fana bɛ sa. Mun le ka o kɛ sa? 
Ayiwa, o le kosɔn dunuɲa lɔgɔ bɛɛ bɔra ne ra pewu, sabu fɛn o fɛn bɛ kɛ dugukolo kan yan, o bɛɛ gboyara ne ye; sabu a bɛɛ ye kogbansan le ye, i ko mɔgɔ min bɛ borira fɔɲɔ kɔ, ko a b’a mina. 
O kosɔn ne tun bɛ sɛgɛra baara minw bɛɛ ra dugukolo kan yan, ne ka o bɛɛ kɔninya, sabu mɔgɔ min bɛna na ne kɔ, ne bɛna ne ta sɛgɛ nafa bɛɛ to ale le boro. 
Jɔn k’a lɔn ni o tigi bɛna kɛ hakiritigi ye, walama hakirintan? K’a sɔrɔ ne sɛgɛra ka baara min bɛɛ kɛ ni hakiri ye dugukolo kan yan, ale le bɛna o tigiya ta. Nin bɛɛ ye kogbansan le ye fana. 
A laban, ne ka sɛgɛ min bɛɛ kɛ baara ra dugukolo kan yan, ni ne miirira o ra, ne jusu bɛ kasi. 
Sabu mɔgɔ dɔ bɛ a ta baara kɛ ni hakiri ye, ani lɔnniya, ani timinadiya, ka na a borofɛn bɛɛ to dɔ wɛrɛ boro, min m’a sɛgɛ kɛ. O fana ye kogbansan dɔ le ye, ani kojuguba! 
Adamaden b’a yɛrɛ sɛgɛ dugukolo kan yan ka baara min bɛɛ kɛ, ani ka tɔɔrɔ min bɛɛ la a yɛrɛ kan, a bɛ mun nafa le sɔrɔ o bɛɛ ra sa? 
A bɛ a ta dunuɲalatigɛ bɛɛ kɛ sɛgɛ le ra. A ta baara fana bɛ dɔ le fara a ta jusukasi kan. Hali su fɛ, a hakiri tɛ sigi. Nin bɛɛ ye kogbansan le ye fana. 
Foyi man fisa adamaden ma, fɔ ka domuni kɛ, ka min, ka i ta baara nafa diyabɔ. Nka ne k’a ye fana ko Ala le bɛ o kɛ mɔgɔ ye. 
Jɔn le bɛ se ka domuni kɛ, ka ɲagari ni Ala m’a di i ma? 
Sabu ni mɔgɔ min ko diyara Ala ye, Ala bɛ hakiritigiya ni lɔnniya ni ɲagari di o tigi le ma. Nka a b’a to jurumunkɛbaga le ye sɛgɛ ka baara kɛ k’a tɔnɔ lajɛn k’a bla Ala diyanyamɔgɔ ye. O fana ye kogbansan le ye, i ko mɔgɔ min bɛ borira fɔɲɔ kɔ, ko a b’a mina. 
﻿Waajurikɛbaga.
3.
Ko bɛɛ ni a kɛwagati lo, kɛtuma le bɛ ko bɛɛ ra dunuɲa kɔnɔ: 
Worowagati bɛ yi, sawagati bɛ yi. Yiri turuwagati bɛ yi, yiri bɔnwagati bɛ yi. 
Fagari wagati bɛ yi, flakɛri wagati bɛ yi. Bon ciwagati bɛ yi, bon lɔwagati bɛ yi. 
Kasi wagati bɛ yi, yɛrɛko wagati bɛ yi. Sangakasi wagati bɛ yi, dɔnkɛ wagati bɛ yi. 
Kabakuruw firiwagati bɛ yi, kabakuruw cɛwagati bɛ yi. Ka boro mini ɲɔgɔn ma, o wagati bɛ yi, ka boro bɔ ɲɔgɔn na, o wagati bɛ yi. 
Fɛn ɲiniwagati bɛ yi, a tunuwagati bɛ yi. Fɛn marawagati bɛ yi, a firiwagati bɛ yi. 
Fani karanwagati bɛ yi, a faranwagati bɛ yi. Mɔgɔ jewagati bɛ yi, a kumawagati bɛ yi. 
Kanuya wagati bɛ yi, kɔninya wagati bɛ yi. Kɛrɛ wagati bɛ yi, hɛra wagati bɛ yi. 
Baarakɛbaga bɛ sɛgɛ min kɛ, a bɛ mun nafa le sɔrɔ o bɛɛ ra sa? 
Ala ka baara min la adamadenw kan janko ka o sɛgɛ, ne ka o ko jate mina. 
Ala bɛ fɛn bɛɛ kɛ k’a bɛn a wagati ma. A ka hali ko tɛmɛninw, ani ko nataw miiriya don adamaden jusukun na, k’a sɔrɔ adamaden tɛ se ka Ala ta baara cogo bɛɛ faamu, k’a ta a damina ra ka taga a bla a laban na. 
O kosɔn ne k’a ye ko foyi man fisa adamaden ma, fɔ ka ɲagari ani k’a yɛrɛ ɲanagbɛ dɔrɔn, k’a ta dunuɲalatigɛ diyabɔ. 
Ni mɔgɔ o mɔgɔ bɛ domuni kɛ ka min, k’a ta baara tɔnɔ diyabɔ, o tigi ka kan k’a lɔn ko Ala le fana ka o di a ma. 
Ne nana a faamu ko Ala bɛ fɛn o fɛn kɛ, o bɛ to a cogo ra tuma bɛɛ; foyi tɛ se ka fara a kan, foyi fana tɛ se ka bɔ a ra. Ala bɛ o kɛ janko adamadenw ye siran ale ɲa. 
Ko o ko bɛ kɛra bi, i b’a sɔrɔ o tun kɛra kakɔrɔ; fɛn o fɛn bɛna kɛ kɔ fɛ, i b’a sɔrɔ o tun bɛ kɛra ka ban fɔlɔfɔlɔ. Ala bɛ ko tɛmɛninw lasekɔ tuun. 
Ne ka ko wɛrɛ kɔrɔsi tuun dugukolo kan yan; ne k’a ye ko can tun ka kan ka fɔ yɔrɔ min na, terenbariyakow le bɛ kɛra o yɔrɔ ra. Terenninya tun ka kan ka kɛ yɔrɔ min na, terenbariyakow le bɛ kɛra o yɔrɔ ra. 
O ra, ne k’a fɔ ne yɛrɛ kɔnɔ ko: Mɔgɔ terennin fara mɔgɔjugu kan, Ala le bɛna bɛɛ ta kiti tigɛ. Sabu fɛn bɛɛ ni a kɛwagati lo, ko bɛɛ ni a kɛtuma lo. 
Ne k’a fɔ ne yɛrɛ kɔnɔ ko min ye adamadenw ye, ko Ala bɛ o kɔrɔbɔ le, janko k’a yira o ra ko olugu ni bɛganw bɛɛ ka kan. 
Sabu adamaden laban ni bɛgan laban bɛɛ ye kelen ye. Adamaden bɛ sa, bɛgan fana bɛ sa. Nin kelen le bɛ o bɛɛ ra. Adamaden man fisa ni bɛgan ye foyi le ra, sabu fɛn bɛɛ ye gbansan le ye. 
O bɛɛ bɛ taga yɔrɔ kelen le ra. O bɛɛ bɔra bɔgɔ le ra, o bɛɛ bɛ sekɔ o bɔgɔ kelen le ra fana. 
Jɔn le k’a lɔn ni adamaden nin bɛ yɛlɛn ka taga san fɛ le, walama ni bɛgan nin bɛ jigi dugukolo jukɔrɔ le? 
O ra, ne k’a ye ko foyi man fisa adamaden ma, fɔ k’a ta baara tɔnɔ diyabɔ dɔrɔn. A ninyɔrɔ ye o le ye, sabu jɔn le bɛna ale lasekɔ dunuɲa ra yan tuun, janko a ye na a flɛ min bɛ kɛra a kɔ fɛ yan? 
﻿Waajurikɛbaga.
4.
O kɔ, tɔɲɔri minw bɛɛ bɛ kɛra dugukolo kan yan, ne ka o fana kɔrɔsi. O bɛ mɔgɔ minw tɔɲɔra, ne ka olugu ɲaji bɔtɔ ye; nka mɔgɔ si tɛ sɔrɔ ka o ɲaji cɛ. Fanga bɛ o tɔɲɔbagaw le boro; mɔgɔ si tɛ sɔrɔ ka o ɲaji cɛ. 
O kosɔn ne k’a miiri k’a fɔ ko mɔgɔ minw sara ka ban, ko olugu ta ka di ka tɛmɛ mɔgɔ ɲanamanw kan, minw bɛ nin na. 
Nka minw belen ta ka fisa ni a tɔ bɛɛ ye, o ye mɔgɔ minw yɛrɛ ma woro, kojugu minw bɛ kɛ dugukolo kan yan minw ma o dɔ ye. 
Ne k’a kɔrɔsi fana, k’a ye ko mɔgɔ b’a yɛrɛ sɛgɛ ka baara o baara kɛ k’a ɲa, a bɛ o bɛɛ kɛ a mɔgɔɲɔgɔn ɲangboya le kosɔn. O fana ye kogbansan le ye, i ko mɔgɔ min bɛ borira fɔɲɔ kɔ, ko a b’a mina. 
Hakirintan kɔni bɛ sigi k’a boro fla mini ɲɔgɔn ma ka to k’a yɛrɛ cɛn. 
Nka ka boroɲa kelen sɔrɔ, o ni laganfiya, o ka fisa sani i ye boroɲa fla sɔrɔ, o ni ɲagban, ka to ka bori fɔɲɔ kɔ, ko i b’a mina. 
Ne ka kogbansan dɔ wɛrɛ ye dugukolo kan yan. 
Mɔgɔ dɔ flɛ nin ye, a kelen lo, mɔgɔ wɛrɛ tɛ ni a ye. Den t’a fɛ, balema t’a fɛ; nka a ta baara tɛ ban ka ye. A ɲa fana tɛ wasa naforo ra ka ye. «O tuma ne bɛ sɛgɛra ka nin baaraw bɛɛ kɛ jɔntigi le ye sa, ka ne yɛrɛ bari ɲanagbɛ bɛɛ ma?» Nin fana ye kogbansan dɔ le ye, ani ɲanasisiko dɔ. 
Fla ka fisa ni kelen ye; sabu mɔgɔ fla ta baara tɔnɔ le bɛ caya. 
O fla ra ni kelen ka ben, a tɔɲɔgɔn b’a lawuri. Nka mɔgɔ min bɛ a kelen na, bɔnɔ bɛ o tigi sɔrɔ, sabu ni a ka ben, mɔgɔ t’a fɛ min bɛ se k’a lawuri. 
O cogo ra fana, ni mɔgɔ fla ka la ɲɔgɔn kɔrɔ, o bɛ nɛnɛ bɔ ɲɔgɔn na. Nka ele min bɛ la i kelen na, ele bɛ se ka nɛnɛ bɔ i yɛrɛ ra cogo di? 
Ni mɔgɔ dɔ sera cɛ kelen na, cɛ fla bɛ se ka lɔ ka o tigi kɔnɔ. Juru min danna ni juruden saba ye, o tigɛ man di dɛ! 
Denmisɛn fagantan hakiritigi, o ka fisa ni masacɛ dɔ ye min kɔrɔra, nka hakirintan lo, a fana tɛ sɔn ladiri ma tuun. 
Hali ni a kɛra ko o den bɔra kaso le ra ka na sigi masaya ra, walama ni a fagantanman le worora, ka sɔrɔ ka na sigi masaya ra, o belen ka fisa. 
Ne k’a kɔrɔsi k’a ye ko adamaden min o min bɛ ɲanamanyara dugukolo kan yan, ko o bɛɛ bɛ tugu o denmisɛn ɲɔgɔn le kɔ, min sigira masaya ra masacɛ fɔlɔ nɔ ra. 
Jama min bɛ o masacɛ kɔ, o jama hakɛya tɛ se ka lɔn. Nka o bɛɛ n’a ta, mɔgɔ minw bɛna na olugu kɔ fɛ, olugu tɛna ninsɔndiya foyi sɔrɔ o masacɛ ta ko ra. Nin fana ye kogbansan dɔ le ye, i ko mɔgɔ min bɛ borira fɔɲɔ kɔ ko a b’a mina. 
Ni i bɛ don Ala ta batoso kɔnɔ, i ka kan ka i yɛrɛ kɔrɔsi. I ye gbara ka mɛnni kɛ, o ka fisa, sani i ye taga hakirintanw ta saraka bɔ; sabu olugu t’a lɔn ko o bɛ kojugu le kɛra. 
﻿Waajurikɛbaga.
5.
Ni i bɛ Ala ɲa kɔrɔ, i kana kɔrɔtɔ ka kuma; i kana teliya ka ko dɔ miiri i jusu ra k’a fɔ, sabu Ala bɛ san fɛ, k’a sɔrɔ ele bɛ dugukolo kan yan le. O kosɔn, i ta kuma kana caya. 
Hami caman le bɛ na ni sikow ye; mɔgɔ hakirintan fana bɛ lɔn a ta kuma caman le fɛ. 
Ni i ka dajuru ta Ala fɛ, i kana mɛɛn k’a dafa, sabu mɔgɔ hakirintan ko man di Ala ye. O kosɔn ni i ka dajuru ta, a dafa. 
A ka fisa i kana dajuru ta, sani i ye a ta k’a sɔrɔ i tɛna a dafa. 
I kana a to i da ye i bla jurumun na, ka n’a fɔ Ala ta ciraden ye ko: «Ne tun firira ka dajuru nin ta le!» Ni o kɛra, Ala bɛna dimi i kɔrɔ i darakuma kosɔn, ka i ta baara bɛɛ cɛn i boro. 
Ni sikow cayara ka tɛmɛ, a laban tɛ kɛ foyi ye. Ni kuma fana cayara ka tɛmɛ, a laban bɛ kɛ kumalakolon ye. O kosɔn i ka kan ka siran Ala ɲa. 
Ni i k’a ye jamana dɔ ra ko mɔgɔw bɛ fagantanw tɔɲɔra, ka ban can ni terenninya ma, o kana bara i ra; sabu fagama dɔ le bɛ dɔ kunna, nka fagama wɛrɛw le siginin bɛ olugu bɛɛ kunna. 
K’a sɔrɔ dugukolo nafa ye bɛɛ ta le ye. Hali masacɛ yɛrɛ ta ko bɛɛ bɛ bɔ sɛnɛ le ra. 
Mɔgɔ o mɔgɔ bɛ wari kanu, wari tɛ o tigi wasa ka ye. Mɔgɔ o mɔgɔ bɛ naforo kanu, o tigi ta sɔrɔta t’a wasa ka ye. Nin fana ye kogbansan dɔ le ye. 
Ni i borofɛnw cayara, o domubagaw fana bɛ caya. O tuma fɛntigi yɛrɛ ta nafa ye juman le ye? A ɲa y’a ye dɔrɔn! 
Baarakɛbaga ta sunɔgɔ ka di, hali ni a ka dɔɔnin dɔrɔn le sɔrɔ, walama ni a ka caman le sɔrɔ k’a domu. Nka waritigi ta wasa t’a to a ye sunɔgɔ. 
Ne ka kojuguba dɔ fana ye dugukolo kan yan: o ye naforotigi min bɛ naforo lajɛn k’a bla a yɛrɛ ta halakiri kama. 
O naforo bɛna cɛn kokolon dɔ le ra; hali ni o tigi nana den sɔrɔ, o den tɛna foyi sɔrɔ o naforo ra. 
Adamaden fari lakolon le bɛ bɔ a bamuso kɔnɔ. A fari lakolon nana cogo min na, a fana bɛ sekɔ ka taga o cogo kelen le ra; a tɛ taga ni a ta baara tɔnɔ si ye a yɛrɛ boro. 
Nin ye kojuguba dɔ le ye fana. Adamaden nana cogo min na, a fana bɛ taga ten le. O tuma, juman le kɛra ale ta nafa ye? A ta baara tɔnɔ bɛɛ tagara fɔɲɔ fɛ; 
k’a sɔrɔ a k’a ta dunuɲalatigɛ bɛɛ kɛ ɲanasisi le ra, ka tɔɔrɔ caman sɔnmina, ani jusukasi ni dimi. 
Nin bɛɛ ra, ne k’a ye ko min ka fisa, ani adamaden ta nafa bɛ min na, o ye ka domuni kɛ, ka min; Ala ka wagati min di a ma, a ye a ta baara sɛgɛ diyabɔ dugukolo kan yan o wagati kɔnɔ. O le ye a ninyɔrɔ ye. 
Ni Ala fana ka naforo di mɔgɔ o mɔgɔ ma, k’a fɛntigiya, k’a to a tigi y’a diyabɔ, k’a nafa sɔrɔ, ka ɲagari a ta baara kosɔn, Ala le k’a di a ma. 
O tigi tɛna sigi ka to ka miiri a ta dunuɲalatigɛ ra, sabu Ala b’a jusukun fa ni ɲagari ye. 
﻿Waajurikɛbaga.
6.
Kojugu dɔ wɛrɛ bɛ yi, ne ka min ye dugukolo kan yan, min bɛ digi adamadenw na kosɛbɛ: 
Ala bɛ naforo di mɔgɔ dɔ ma, k’a fɛntigiya, k’a bonya. Fɛn o fɛn ka di a nin ye, o si t’a dɛsɛ. Nka Ala t’a to a ye o fɛnw diyabɔ. Mɔgɔ wɛrɛ le bɛna o diyabɔ. Nin fana ye sɛgɛ gbansan dɔ le ye, ani kojuguba. 
Mɔgɔ bɛ se ka den kɛmɛ sɔrɔ, ka sijan sɔrɔ. Nka hali ni i ka sijan sɔrɔ cogo o cogo, ni i ma se ka i ta dunuɲalatigɛ diyabɔ, ni i ma i tɔgɔra kaburu yɛrɛ sɔrɔ, o tuma ne kɔni ta miiriya ra, hali den min kɔgɔbari worora, o ta ka fisa ni ele ta ye; 
sabu ale worora gbansan cogo min na, a fana bɛ sekɔ dibi ra o cogo le ra, a tɔgɔ fana bɛ to dibi ra yi. 
A ɲa ma tere ye, a ma dunuɲa ko foyi si lɔn. O kosɔn ale belen laganfiyara ka tɛmɛ tɔ kelen kan. 
Ka san waga kelen sigiyɔrɔma fla sɔrɔ, o bɛ mun le ɲa, ni i ma i borofɛnw si diyabɔ? Yala an bɛɛ tɛna taga laban yɔrɔ kelen le ra wa? 
Adamaden ta sɛgɛ bɛɛ kun ye a da le ye; nka o bɛɛ n’a ta, a tɛ fa ka ye. 
Nafa juman le bɛ hakiritigiya ra ka tɛmɛ hakirintanya kan? Hali ni fagantan k’a yɛrɛ tagamacogo lɔn mɔgɔw cɛ ra, a bɛ mun nafa le sɔrɔ o ra? 
Mɔgɔ ɲa bɛ se ka fɛn min ye, o ka fisa ni fɛn dɔ wɛrɛ ye, i nin bɛ sama min kɔ, nka i ɲa t’a ye. Nka nin bɛɛ ye kogbansan le ye, i ko mɔgɔ min bɛ borira fɔɲɔ kɔ, ko a b’a mina. 
Fɛn min tun bɛ yi kakɔrɔ, tɔgɔ bɛ o ra ka ban. Adamaden ye min ye, an ka o lɔn; mɔgɔ min baraka ka bon ni i ta ye, i tɛ se ka o tigi sɔsɔ. 
Kuma caman ye kogbansan le ye. Mɔgɔ tɛ nafa foyi sɔrɔ a ra. 
Adamaden ta dunuɲalatigɛ tɛ foyi ye. A si ka dɔgɔ, a bɛ tɛmɛ i ko suma bɛ tunu cogo min na. Fɛn min ka fisa adamaden ma, jɔn le ka o lɔn? Ko min bɛna kɛ dugukolo kan ale kɔ fɛ, jɔntigi le bɛ se ka o fɔ a ye? 
﻿Waajurikɛbaga.
7.
Tɔgɔɲuman ka fisa ni turu kasadiman ye; mɔgɔ sawagati ka fisa ni i worowagati ye. 
Ka taga sangabon na, o ka fisa sani i ye taga, ɲanagbɛbon na; sabu o yɔrɔ le ye bɛɛ labanyɔrɔ ye; mɔgɔ ɲanamanw fana ka kan ka o hakiri to o le ra. 
Ɲanasisi ka fisa ni yɛrɛko ye; sabu ɲanasisi bɛ mɔgɔ sɔn hakiriɲuman na. 
Hakiritigi ta miiriya bɛ sangabon kɔnɔ, nka hakirintan ta miiriya bɛ ɲanagbɛbonw le kɔnɔ. 
Ka mɔgɔ hakiritigi ta ladirigbɛlɛnw lamɛn, o ka fisa ni mɔgɔ hakirintan ta mɔgɔnɛgɛkumaw lamɛnni ye. 
Ŋaniyiri bɛ mankan bɔ cogo min na tasuma ra daga jukɔrɔ, mɔgɔ hakirintan ta yɛrɛko kan bɛ ten le. O fana ye kogbansan le ye. 
Mɔgɔtɔɲɔ bɛ hakiritigi kɛ fatɔ ye, bonyafɛn bɛ mɔgɔ kun yɛlɛma. 
Ko laban ka fisa ni a damina ye; sabari ka fisa ni yɛrɛbonya ye. 
I kana teliya ka dimi, sabu hakirintanw le bɛ yaala ni dimi ye o boro jukɔrɔ tuma bɛɛ. 
I kana a fɔ ko: «Mun kosɔn fɔlɔ wagati tun ka fisa ni sisan wagati ye?» Sabu o ɲininkari tɛ hakiritigiya sira ye. 
Hakiritigiya ni can bɛɛ ka kan; adamaden bɛɛ bɛ nafa sɔrɔ ale le ra. 
Hakiritigiya bɛ mɔgɔ sutara i ko wari bɛ mɔgɔ sutara cogo min na. Nka nafa min bɛ hakiritigiya ra, o ye ko ni minw k’a sɔrɔ, a bɛ si di olugu ma. 
Ala ta baara kɔrɔsi! A ka fɛn min kuturunin dan, jɔn bɛ se ka o lateren? 
Ni hɛra lon ka se, i ninsɔndiya! Nka ni sɛgɛ lon ka se, i miiri! Sabu a fla bɛɛ ye Ala nɔ le ye. Min bɛna adamaden sɔrɔ lon nataw ra, a tɛ se ka o lɔn. 
Ne ta dunuɲalatigɛ tɛ foyi ye, nka ne ka nin kow bɛɛ ye. Mɔgɔ dɔw terennin lo, nka o bɛɛ n’a ta, o bɛ sa, o tɛ sijan sɔrɔ; k’a sɔrɔ dɔw ka jugu, nka olugu bɛ sijan sɔrɔ. 
I kana i yɛrɛ kɛ mɔgɔ terennin ye k’a dama tɛmɛ, i kana a yira ko i ye hakiritigi ye k’a dama tɛmɛ. Mun na i bɛ i yɛrɛ halaki? 
I kana kɛ mɔgɔjugu ye k’a dama tɛmɛ, i kana kɛ hakirintan ye fana. Mun na i bɛna a to i ye sa i sawagati ɲa? 
I ka kan ka nin ladiri fla bɛɛ le jate mina; i kana a to a dɔ kelen ye bɔsi i ra. Mɔgɔ min bɛ siran Ala ɲa, o tigi bɛna nin fɛn fla bɛɛ minacogo lɔn. 
Hakiritigiya bɛ hakiritigi baraka bonya ka tɛmɛ hali dugu ɲamɔgɔ cɛ tan kan. 
Mɔgɔ si tɛ dugukolo kan, min terennin lo, ko a bɛ koɲuman dɔrɔn le kɛ, ko a tɛ kojugu kɛ ka ye. 
O kosɔn kuma minw bɛɛ bɛ fɔ, i kana i toro lɔ ka o bɛɛ lamɛn, ni o tɛ, i bɛna a ye ko hali i yɛrɛ ta baaraden bɛ i dangara. 
Sabu ele yɛrɛ k’a lɔn i jusukun na ko i fana ka mɔgɔ tɔw danga siɲaga caman. 
Ne ka nin kow bɛɛ sɛgɛsɛgɛ ni hakiri ye. Ne tun ko: «Ne b’a fɛ ka hakiritigiya sɔrɔ!» Nka hakiritigiya yɔrɔ janyara ne ra. 
Fɛn min lo, a yɔrɔ ka jan, a kɔrɔ ka dun, a ka dun. Jɔn le bɛ se k’a faamu sa? 
Ne ka ne yɛrɛ timinadiya ni ne jusu bɛɛ ye, janko ka hakiritigiya ni kow kɛkun jate mina, k’a sɛgɛsɛgɛ, k’a lɔn; ne ka juguya, ani hakirintanya, ani nalomanya, ani fatɔya fana kun ɲini k’a lɔn. 
Ne ka fɛn dɔ ye min ka jugu ka tɛmɛ hali saya kan: muso min bɛ mɔgɔ mina i ko jan, min jusukun bɛ mɔgɔ don jɔ ra, ani min borow bɛ mɔgɔ siri i ko nɛgɛjɔrɔkɔ. O muso ka jugu ka tɛmɛ hali saya kan. Ala ta mɔgɔɲumanw bɛ bɔsi a boro. Nka jurumunkɛbagaw bɛ to a boro. 
Waajurikɛbaga ko: Ne ka kow sɛgɛsɛgɛ kelen kelen fɔ ka taga se a kun yɛrɛ ma; ne ka min sɔrɔ, o le ye nin ye. 
Nka hali bi ne bɛ fɛn kelen ɲinina, ne ma min sɔrɔ ban. Ne ka cɛ kelen sɔrɔ cɛ waga tan cɛ ra min ye cɛ ye, nka ne ma se ka hali muso kelen sɔrɔ musow bɛɛ cɛ ra min ye muso ye. 
O bɛɛ n’a ta, ne ka min kelen sɔrɔ, o le ye nin ye: Ala ka adamadenw dan ka o ɲa, nka olugu yɛrɛ le ka o ta kow gbɛlɛya. 
﻿Waajurikɛbaga.
8.
Jɔntigi le ye hakiritigi ye? Jɔntigi le bɛ se ka kow kɔrɔ lɔn k’a fɔ? Hakiritigiya bɛ mɔgɔ ɲada manamana, a bɛ mɔgɔ ta ɲanasisi yɛlɛma k’a kɛ ninsɔndiya ye. 
Ne ko: Masacɛ ta kumakan lamɛn, sabu i yɛrɛ karira ka o le fɔ Ala ɲa kɔrɔ. 
I kana kɔrɔtɔ k’a fɔ ko i bɛ bɔ masacɛ kɔrɔ. Ko min tɛ koɲuman ye, i kana i kun gbɛlɛya ka don o ra, sabu ni fɛn o fɛn ka masacɛ diya, a bɛ o le kɛ. 
Mɔgɔ tɛ masacɛ ta kuma sɔsɔ. Jɔntigi le bɛ se k’a fɔ a ma ko: «Mun na i ka nin kɛ?» 
Ni mɔgɔ min bɛ a ta kuma lamɛn, a ta kojugu tɛna se o tigi ma. Mɔgɔ hakiritigi le ka ko kɛtuma ni a kɛcogo lɔn. 
Sabu kɛtuma ni kɛcogo le bɛ ko bɛɛ ra. Nka kojuguba dɔ le bɛ adamaden kan: 
ko min bɛna kɛ kɔ fɛ, ale tɛ se ka o lɔn. Ko nataw bɛna kɛ cogo min na, jɔn le bɛ se ka o fɔ a ye? 
Adamaden si ta nin tɛ a yɛrɛ ta ye, ko a b’a mara, janko lon dɔ ale kana sa. Mɔgɔ si tɛ se k’a salon bari. Kɛrɛ min lo, mɔgɔ tɛ se ka bɔsi ka bɔ a ra. Kojugukɛbaga ta kojugu fana tɛ se k’a bɔsi. 
Ne ka nin bɛɛ kɔrɔsi. Fɛn o fɛn bɛ kɛ dugukolo kan, ne ka o bɛɛ jate mina. Wagati dɔw ra, mɔgɔ dɔw bɛ o fanga digi dɔw kan ka kojugu kɛ o ra. 
Ne k’a ye fana ko mɔgɔjuguw suw bɛ donna ka ɲa. O kɔ, mɔgɔw bɛ to ka don ka bɔ yɔrɔ saninman kɔnɔ, ka o tando dugu kɔnɔ, o tun ka o ta kojuguw kɛ dugu min yɛrɛ kɔnɔ. O fana ye kogbansan dɔ le ye. 
I n’a fɔ kojugu juru tɛ sara kojugukɛbaga ra joona, o kosɔn adamaden jusukun fanin lo kojugu nege ra. 
O bɛɛ n’a ta, hali ni kojugukɛbaga ka kojugu kɛ siɲaga kɛmɛ, ka sijan sɔrɔ cogo o cogo, ne kɔni k’a lɔn ko Alaɲasiranbagaw ta le ka di, sabu Alaɲasiran bɛ olugu jusukun na. 
Nka mɔgɔjugu ta tɛna diya, a fana tɛna sijan sɔrɔ; a bɛna tɛmɛ i ko suma bɛ tunu cogo min na, sabu Alaɲasiran tɛ a jusukun na. 
Kogbansan dɔ wɛrɛ bɛ kɛra dunuɲa kɔnɔ tuun: tuma dɔw, i b’a ye ko mɔgɔjugu ka kan ni ko min ye, o ko bɛ taga kɛ mɔgɔ terennin le ra; mɔgɔ terennin fana ka kan ni min ye, mɔgɔjugu bɛ o sɔrɔ. Ne ko, ko nin fana ye kogbansan dɔ le ye. 
O kosɔn ne ko, ko ninsɔndiya le ɲɔgɔn tɛ, sabu foyi man fisa adamaden ma dugukolo kan yan, fɔ ka domuni kɛ, ka min, ani k’a yɛrɛ ninsɔndiya. A ka kan ka o le kɛ k’a to a ta baara ra a ta dunuɲalatigɛ wagati kɔnɔ; Ala ka o wagati le di a ma ko a y’a kɛ dugukolo kan. 
Ne ka ne yɛrɛ timinadiya ka hakiritigiya sɔrɔ minkɛ, ani adamaden bɛ sɛgɛba min na dunuɲa ra, k’a yɛrɛ bari sunɔgɔ ra su ni tere, ne ka o jate mina minkɛ, 
o tuma ne ka Ala ta baara bɛɛ lajɛnnin flɛ; ko minw bɛ kɛ dugukolo kan, mɔgɔ si tɛ se ka o faamu. Hali ni mɔgɔ ka jija k’a kɔrɔ ɲini cogo o cogo, a tɛna se k’a kɔrɔ faamu. Hali ni mɔgɔ hakiritigi dɔ le k’a fɔ ko ale k’a lɔn, i b’a sɔrɔ ko a tɛ se k’a faamu. 
﻿Waajurikɛbaga.
9.
Ayiwa, ne miirira nin kow bɛɛ ra, k’a bɛɛ sɛgɛsɛgɛ. Ne k’a ye ko mɔgɔ terenninw, ani mɔgɔ hakiritigiw ni o ta kɛwalew bɛɛ bɛ Ala le boro. Adamaden bɛna taga bɛn ni kanuya le ye a yɛrɛ ɲa wa, walama kɔninya wa, a tɛ se ka o lɔn. 
Kokelen le bɛ bɛɛ sɔrɔ. Ko min bɛ mɔgɔ terennin sɔrɔ, o kelen le bɛ mɔgɔjugu fana sɔrɔ; a bɛ mɔgɔɲuman ni mɔgɔ saninyanin sɔrɔ, a bɛ mɔgɔ saninyabari sɔrɔ; a bɛ sarakabɔbaga sɔrɔ, a bɛ sarakabɔbari sɔrɔ. Kokelen le bɛ mɔgɔɲuman ni mɔgɔjugu sɔrɔ; minw bɛ kari, a bɛ olugu sɔrɔ, minw bɛ siran ka kari, a bɛ olugu sɔrɔ. 
Ko minw bɛɛ bɛ kɛ dugukolo kan, o kow bɛɛ ra juguman ye nin ye: Kokelen le bɛ se adamaden bɛɛ ma. Ka fara o kan, adamadenw jusukun fara kojugu ra; fatɔya fana bɛ o jusu ra o ta dunuɲalatigɛ wagati ra. O kɔ, o bɛ sa ka taga fara suw kan. 
Mɔgɔ min bɛ mɔgɔ ɲanamanw cɛ ra, jigi bɛ o tigi fɛ. Wuru min ɲanaman lo, o belen ka fisa ni jara su ye. 
Mɔgɔ minw ɲanaman lo, olugu k’a lɔn ko o bɛna sa, nka suw tɛ foyi lɔn tuun. Olugu ta sɔrɔta banna, sabu mɔgɔ si hakiri tɛ to o ra tuun. 
O ta kanuya o, o ta kɔninya o, o ta celiya o, o bɛɛ banna. Ko o ko bɛ kɛ dugukolo kan yan, o nin tɛ o si ra tuun. 
Taga i ta domuni kɛ ni ninsɔndiya ye, ka i ta duvɛn min ni jusudiya ye, sabu i ta kɛwalew diyara Ala ye ka ban. 
I ta fani dontaw ye gbɛ ka ɲa tuma bɛɛ, turu kasadiman kana fɔn i kun na ka ye. 
Ala ka wagati min di i ma ko i y’a kɛ dugukolo kan yan, i yɛrɛ ɲanagbɛ ni i ta muso kanunin ye o wagati bɛɛ kɔnɔ; i ninyɔrɔ le ye o ye dunuɲa kɔnɔ yan, ka i to nin sɛgɛba ra dugukolo kan, sabu dunuɲalatigɛ ye kogbansan le ye, adamaden bɛ wagati min bɛɛ kɛ o bɛɛ ye gbansan le ye. 
Ni i boro ka fɛn o fɛn sɔrɔ k’a kɛ, ni i baraka bɛ se, a kɛ! Sabu i bɛ tagara yɔrɔ min na, min ye lahara ye, baara tɛ yi, jatemina tɛ yi, lɔnniya tɛ yi, hakiritigiya tɛ yi. 
Ne k’a ye fana ko dugukolo kan yan, ko minw sen ka teri bori ra, olugu le tɛ kɔn ka se, mɔgɔ barakamanw le fana tɛ se sɔrɔ kɛrɛ ra, mɔgɔ hakiritigiw le tɛ domuni sɔrɔ, mɔgɔ cegumanw le tɛ naforo sɔrɔ, mɔgɔ kolɔnbagaw le fana tɛ bonya sɔrɔ; sabu kunnadiya ni kunnagboya bɛ se bɛɛ le ma. 
Adamaden fana tɛ a ta wagati lɔn. A bɛ i ko jɛgɛ bɛ mina jɔ ra cogo min na, jɔ min bɛ kɛ a sababu ye, walama i ko kɔnɔ bɛ mina jan na cogo min na. Wagatijugu bɛ adamaden fana sɔrɔ o cogo le ra; a bɛ bara ka cun a kan k’a mina. 
Ne ka nin hakiritigiyasira fana ye dugukolo kan; o kɛra koba ye ne ɲa na. 
Dugu fitini dɔ tun bɛ yi, o dugumɔgɔw tun man ca. Masacɛ barakaman dɔ nana o dugu kama. A ka dugu lamini, k’a ta kɛrɛkɛminanw kɛ ka dugu lamini. 
Cɛ tun bɛ o dugu kɔnɔ, min tun ye fagantan ye, nka hakiritigi tun lo. Ale le ka dugu bɔsi ni a ta hakiritigiya ye. Nka mɔgɔ si hakiri ma na to o cɛ fagantan na tuun. 
O kosɔn ne kɔni ko: Hakiritigiya ka fisa ni cɛfariya ye. Nka mɔgɔ tɛ fagantan ta hakiritigiya jate, mɔgɔ tɛ a ta kuma fana lamɛn. 
Hakiritigi b’a kan jigi ka kuma min fɔ, mɔgɔ ka kan ka o lamɛn ka tɛmɛ hakirintanw kuntigi ta pɛrɛnkan kan. 
Hakiritigiya ka fisa ni kɛrɛkɛminanw ye, nka kojugukɛbaga kelen dɔrɔn bɛ se ka koɲuman caman cɛn. 
﻿Waajurikɛbaga.
10.
Limɔgɔsuw bɛ turutigi ta turu cɛn k’a kasa gboya cogo min na, o cogo ra nalomanya dɔɔnin dɔrɔn bɛ hakiritigiya cɛn; a bɛ bonya bɔ mɔgɔ kan. 
Mɔgɔ hakiritigi ta hakiri b’a lataga a boroɲuman fɛ, nka hakirintan ta hakiri b’a lataga a borojugu le fɛ. 
Hali ni hakirintan bɛ tagama sira kan, hakiri t’a fɛ; a b’a yira bɛɛ ra ko ale ye hakirintan le ye. 
Ni fagama ka dimi i kɔrɔ, i ye to i sigiyɔrɔ ra; sabu sabari bɛ kojuguba caman bari. 
Ne ka ko bɛnbari dɔ ye dugukolo kan, k’a kɛ i n’a fɔ jamana ɲamɔgɔ yɛrɛ le firira o yɔrɔ ra: 
Lɔyɔrɔw bɛɛ ra ɲumanmanw bɛ di hakirintan ma, ka mɔgɔsɔbɛw sigi olugu kɔ fɛ. 
Ne ka jɔnw yɛlɛnnin ye sow kan, k’a sɔrɔ fagamadenw bɛ tagamana o sen na i ko jɔnw. 
Mɔgɔ min bɛ dinga sogi, o tigi bɛna ben a kɔnɔ; mɔgɔ min bɛ kogo ci, sa bɛna o tigi kin. 
Mɔgɔ min bɛ kabakuruw lawuri, kabakuruw bɛna o tigi mandimi, mɔgɔ min bɛ lɔgɔ ci, o tigi bɛ farati ra. 
Ni jende da gboyara, ni mɔgɔ m’a da diya, o tuma baarakɛbaga le ka kan ka dɔ fara a baraka kan; nka hakiritigiya b’a to baara bɛ ɲa. 
Ni sa ka mɔgɔ kin, sani sanɛgɛbaga ye na sa nɛgɛ, o tuma kun tɛ sanɛgɛbaga ta baara ra tuun. 
Kuma min bɛ bɔ hakiritigi da ra, o ye nɛɛma le ye; nka hakirintan da le bɛ a yɛrɛ halaki. 
A bɛ kuma damina nalomanya ra, ka taga a laban fatɔya juguman na. 
O bɛɛ n’a ta, hakirintan ta kuma tɛ ban ka ye. Adamaden tɛ ko nataw lɔn; min fana bɛna kɛ ale kɔ fɛ, jɔn le bɛ se ka o fɔ a ye fana? 
Hakirintan ta baara b’a sɛgɛ gbansan; a tɛ hali a ta dugu yɛrɛ sira lɔn. 
Jamana min ta masacɛ ye denmisɛn ye, jamana min ta kuntigiw bɛ domunibaw damina kabini sɔgɔma, bɔnɔ bɛna o jamana sɔrɔ. 
Nka jamana min ta masacɛ ye hɔrɔn ye, min ta kuntigiw bɛ domuni kɛ a wagati ra ka fanga sɔrɔ, nka o tɛ min ka fa, o jamana kɔni ta ɲana. 
Salibagatɔya le b’a to mɔgɔ ta bon sanfɛyɔrɔ bɛ ben; ni i boro banna baara ma, sanji bɛ don i ta bon na. 
Mɔgɔw bɛ domunibaw labɛn ka o yɛrɛ ɲanagbɛ, ka duvɛn kɛ ka o yɛrɛ ninsɔndiya, wari fana bɛ o ta kow bɛɛ ɲanabɔ! 
I kana masacɛ danga hali i jusukun na. I kana fangatigiw danga hali i sibon kɔnɔ; sabu kɔnɔ dɔ bɛ se ka i kumakan ta ka taga ni a ye, danfɛn kamantigi bɛ se ka taga o ko lakari yɔrɔ bɛɛ. 
﻿Waajurikɛbaga.
11.
I ta domuni firi ji kan, sabu ni wagati dɔ ka se, i bɛna a sɔrɔ tuun. 
Dɔ di mɔgɔ wolonfla ma, hali mɔgɔ seegi yɛrɛ ma; sabu kojugu min bɛna kɛ dugukolo kan mɔgɔ ma o lɔn. 
Ni sankabaw ka fa ji ra, o bɛ sanji ben dugukolo kan; ni yiri ka ben woroduguyanfan na, walama sahiliyanfan na, ni a kɔni ka ben yɔrɔ min na, a bɛ to o yɔrɔ le ra. 
Mɔgɔ min bɛ to ka fɔɲɔ le jate mina, o tigi tɛna danni kɛ. Ni mɔgɔ min tora sankabaw flɛri ra, o tigi tɛna siman tigɛ. 
Fɔɲɔ tɛmɛsira ye, min ye ele tɛ o lɔn, denɲɛnin farikolo bɛ labɛn a bamuso kɔnɔ cogo min na, i tɛ o fana lɔn; o cogo kelen na, Ala min ye fɛn bɛɛ kɛbaga ye, i tɛ se ka ale fana ta baara faamu. 
Sɔgɔmada fɛ, i ta siman seri; fɔ ka taga wula se, i kana saliya don i yɛrɛ ra, sabu min bɛna ɲa walama min bɛna cɛn, i tɛ o lon, ni a bɛɛ le fana bɛna ɲa wa, i tɛ o lɔn. 
Yeelen ye fɛndiman ye; ka tere yeelen ye, o ka di mɔgɔ ɲa ye. 
Ni mɔgɔ min ka sijan sɔrɔ, o tigi ye ɲagari o wagatiw kɔnɔ; nka a ka kan k’a hakiri to a ra ko wagatijuguw fana bɛna caya. Ko o ko bɛ kɛ, o bɛɛ ye kogbansan le ye. 
Ele kanbelen, i ɲagari i ta denmisɛnya wagati ra. I jusu diya i ta kanbelenya wagati ra. Ni i ta miiriya ka se ko o ko ma, ni i ɲa ka bɔ fɛn o fɛn fɛ, o kɛ. Nka i ka kan k’a lɔn ko kiti lon na, Ala bɛna taga i ɲininka nin kow bɛɛ ra. 
O kosɔn ko min bɛ na ni ɲanasisi ye, o bɔ i ta miiriya ra; ko min bɛ tɔɔrɔ lase i farikolo ma, i yɛrɛ mabɔ o ra. Sabu denmisɛnya bɛ tɛmɛ i ko dugugbɛda wagati. Nin bɛɛ ye kogbansan le ye. 
﻿Waajurikɛbaga.
12.
O kosɔn i hakiri to i danbaga ra i ta kanbelenya wagati ra, sani k’a to lonjuguw ye se, sani k’a to sanw ye se, san minw na i yɛrɛ bɛna a fɔ ko: «Dunuɲa lɔgɔ si tɛ ne ra tuun!» 
I hakiri to i danbaga ra sani tere ye don dibi ra, sani yeelen ye kɛ dibi ye, sani karo ni lolow ye don dibi ra, sani sankaba wɛrɛw ye wuri ka na tuun sanji bennin kɔ fɛ. 
O wagati le ra, bon kɔrɔsibagaw bɛ yɛrɛyɛrɛ, cɛ barakamanw bɛ kuturu, mugusibagaw bɛ mugusi lalɔ, sabu dɔ bɔra o ra; minw tun bɛ flɛri kɛ finɛtiri fɛ, olugu ɲa bɛ fin. 
Da minw tun yɛlɛnin bɛ ka bla sira kan, o daw bɛ datugu, mugusikan bɛ dɔgɔya, mɔgɔ bɛ kunu kɔnɔkasituma ra, dɔnkirilabagaw kan bɛ dɔgɔya. 
O wagati le ra, mɔgɔ bɛ siran fɛn kɔrɔtaninw ɲa, siraratagama jatigɛ bɛ i sɔrɔ. Amandesun bɛ fiyeren bɔ, tɔn tɛ se ka pan kosɛbɛ tuun, diya tɛ kɛ foyi si ra tuun; sabu lon dɔ adamaden bɛ taga a ta so kɔnɔ, a bɛna to so min kɔnɔ wagati bɛɛ. Ni o kɛra, kasibagaw bɛ to ka kasi siradaw ra. 
I hakiri to i danbaga ra, sani warigbɛjuru ye tigɛ, sani sanindaga ye ci, sani jurufiyɛ ye ci kɔlɔnda ra, sani jibinɛgɛ ye kari ka ben kɔlɔn kɔnɔ. 
I hakiri to i danbaga ra, sani bɔgɔ ye sekɔ dugukolo ra, i n’a fɔ a bɔra dugukolo ra cogo min na, ani sani adamaden nin ye sekɔ a dibaga Ala fɛ. 
Gbansan, ani gbansan, ne Waajurikɛbaga ko ten! Fɛn bɛɛ ye gbansan le ye! 
Ayiwa, Waajurikɛbaga tun ye hakiritigi ye; ka fara o kan, a ka mɔgɔw karan a ta lɔnniya ra. A ka zana caman lamɛn, ka o sɛgɛsɛgɛ, ka o labɛn ka ɲa, ka o sɛbɛ. 
Waajurikɛbaga jijara ka kumaɲumanw le fɔ; a ka o kumaw sɛbɛ ka ɲa, ka kaɲa ni can yɛrɛ ye. 
Hakiritigiw ta kuma bɛ i ko nɛgɛbere nunbɔnin; o bɛ o ta hakiritigiyakuma minw labɛn ka o sɛbɛ, o bɛ i ko nɛgɛ min gbengbenna dugukolo ra. O kumaw bɛɛ bɔra kuntigi kelen le fɛ. 
I yɛrɛ kɔrɔsi, ne dencɛ, i kana foyi fara a kan. Mɔgɔ bɛ se ka kitabu minw sɛbɛ, dan tɛ o ra; nka karan cayakojugu bɛ mɔgɔ sɛgɛ. 
Ayiwa, min bɛɛ fɔra, o kumaw laban ye nin ye: Siran Ala ɲa, k’a ta kumakanw sira tagama. Adamaden ta ko bɛɛ bɛ bɔ o le ra. 
Sabu Ala bɛna adamadenw ta kɛwalew bɛɛ kiti tigɛ, hali minw kɛra dogo ra, koɲuman fara kojugu kan.
﻿Dɔnkiriw ta Dɔnkiri.
1.
Dɔnkiriw bɛɛ ta dɔnkiri. Sulemani ka min sɛbɛ. 
Ne mɔmɔ! Ne fari yɔrɔ bɛɛ saaro! Sabu i ta kanuya ka di ka tɛmɛ duvɛn kan. 
I munturu kasa ka di. I tɔgɔ bɛ i ko turu kasadiman min kasa bɛ yɔrɔ bɛɛ labɔ. O kosɔn, i ko ka di sungurudenw ye. 
Ne mina, ka gban i kɔ, an ye bori! Masacɛ, ne ladon i ta bon kɔnɔ! An ye ɲagari ka ninsɔndiya ɲɔgɔn fɛ! An ye kanuya diyabɔ ka tɛmɛ hali duvɛn kan. Sunguruw jo lo ka ɲabɔ i fɛ. 
Zeruzalɛmu sunguruw, ne finnin lo, nka ne cɛ ka ɲi, i ko Kedari ta fanibonw, i ko Sulemani ta masaso bondarafaniw. 
Aw kana ne ta finya flɛ, tere le ka ne fin. Ne balemacɛw le dimina ne kɔrɔ, ka ne bla ko ne ye rɛzɛnforow kɔrɔsi. O ra, ne ma ne yɛrɛ ta foro kɔrɔsi. 
E, ne jusukun bɛ ele min kanu, a fɔ ne ye: ele bɛ taga ni i ta bɛganw ye min, o ye taga bin ɲimi? Aw bɛ sigi yɔrɔ juman ka nɛnɛkiri tere fɛ? Ni ne ka o lɔn, ne tɛna to ka yaalayaala tuun ka lamini i tɔɲɔgɔnw ta bɛganw kɔ gbansan. 
E, musow bɛɛ ra cɛɲuman, ni ele ma o lɔn, bɔ ka tugu bɛganw nɔ fɛ, ka taga ni i ta badenninw ye, o ye taga bin ɲimi sagagbɛnbagaw ta fanibonw kɛrɛ fɛ. 
E, ne kanuɲɔgɔn, ne bɛ i ta cɛɲa suma ni masacɛ Farawona ta wotorosamasow le ye. 
I dafuruw cɛ ka ɲi i ta tororanɛgɛ fla cɛ ma, i kankala cɛ ka ɲi i ta kannanɛgɛ cɛ ma! 
An bɛna tororanɛgɛ saninlamanw le gbasi i ye, ka o ɲɛgɛn ni warigbɛ ye. 
Ka ne ta masacɛ ni a jɛnɲɔgɔnw siginin to, ne ta turu ka yɔrɔ bɛɛ kasa diya. 
Ne jarabi bɛ i ko kasadiyanan, min bɛ bɔrɔnin kɔnɔ. A lanin bɛ ne sin fla cɛ ma. 
Ne jarabi bɛ i ko jabifiyeren, min bɛ Ɛni Gedi rɛzɛnforow cɛ ra. 
E, i cɛ ka ɲi sa, ne kanuɲɔgɔn, i cɛ ka ɲi! I ɲakisɛw cɛ ka ɲi i ko tugani! 
I cɛ ka ɲi, ne jarabi, i ko ka di ne ye; an ta lanan bɛ i ko binkɛnɛ. 
An ta bon yiriw ye sɛdiriyiri cɛɲuman le ye, a kogow ye sipɛrɛsi yiriɲumanw le ye. 
﻿Dɔnkiriw.
2.
Ne bɛ i ko yirifiyeren min bɛ falen Sarɔn kɛnɛgbɛ ra, i ko yirifiyeren min bɛ falen kuruw furancɛ ra. 
Ne kanuɲɔgɔn bɛ sunguru tɔw cɛ ra i ko yirifiyeren cɛɲuman falennin ŋaniyiriw cɛ ra. 
Ne jarabi bɛ kanbelen tɔw cɛ ra i ko pɔmusun bɛ yiri tɔw cɛ ra tu kɔnɔ cogo min na. Ne jusu diyaninba bɛ sigi a suma kɔrɔ, a den fana ka di ne da ra! 
A ka ne ladon ɲanagbɛyɔrɔ ra, so kɔnɔ; ka kanu kɛ ka ne datugu. 
Aw ye rɛzɛn mɔnin di ne ma ka baraka don ne ra, aw ye pɔmu di ne ma ka dɔ fara ne fanga kan, sabu kanu kɛra ne ra bana ye. 
A numanboro ye to ne kun kɔrɔ, a kininboro ye ne mɔmɔ. 
E, Zeruzalɛmu sunguruw, ne bɛ aw daari, aw y’a kɛ minanw, ani mankalaninw kosɔn, aw kana kanu lawuri, aw kana a lakunu k’a sɔrɔ a wagati ma se. 
Ne toro bɛ ne jarabi kumakan na! A flɛ nin ye, a bɛ nana! A bɛ panpanna kuruw kan, a bɛ borira kongoriw kunna! 
Ne jarabi bɛ i ko minan, i ko mankalanin den; a lɔnin flɛ kɛnɛ ma an ta kogo kɔ fɛ. A bɛ flɛri kɛra finɛtiri fɛ, a ɲaw bɛ finɛtiri sansanw na. 
Ne jarabi kumana ne fɛ; a ko: «I wuri, ne kanuɲɔgɔn! Ne ta cɛɲumanin, na yan! 
A flɛ, nɛnɛwagati banna, sanji tigɛra, sanji lɔra. 
Yiriw bɛ fiyerenna jamana kɔnɔ; dɔnkirilawagati le sera; tuganiw kasikan bɛ bɔra an ta kongow kɔnɔ. 
Toroden fɔlɔw bɛ mɔna, rɛzɛnsunw fiyerenna, ka yɔrɔ kasa diya. I wuri, ne kanuɲɔgɔn! Ne ta cɛɲumanin, na yan! 
«E, ne ta tugani birinin bɛ farawow le ra, a dogonin bɛ fɔ kuruwow le cɛ ra. A to ne ye i ɲada flɛ sa! A to ne ye i kumakan mɛn, sabu i kumakan ka di, i ɲada cɛ ka ɲi.» 
Aw ye kongowuru mina an ye, kongowurunin minw bɛ an ta rɛzɛnforow cɛn, tuma min na o bɛ fiyeren bɔ! 
Ne jarabi ye ne ta ye, ne fana ye a ta ye. A bɛ ni a ta bɛganw ye, o bɛ bin ɲimina yirifiyerenw cɛ ra. 
Sani tere ye suma, sani yirisuma ye tunu, i ye kɔsegi ka na, ne jarabi; bori ka na i ko minan, walama mankalaninden min bɛ panpan kuru walonwalonninw kan. 
﻿Dɔnkiriw.
3.
Ka ne to ne layɔrɔ ra, su bɛɛ, ne sikora k’a ye ko ne bɛ ne ta kanbelen kanunin yɔrɔɲinina. Ne k’a yɔrɔɲini ka dɛsɛ, ne m’a ye. 
Ne wurira ka dugu yaala, siradaw ra, ani jamalajɛnyɔrɔw ra. Min ko ka di ne ye, ne ka o yɔrɔɲini, ne k’a yɔrɔɲini ka dɛsɛ, ne m’a ye. 
Ne ka dugu kɔrɔsibagaw kunbɛn, o bɛ yaalara ka dugu kɔrɔsi. Ne ko: «Ne jarabi don? Aw ma bɛn ni a ye wa?» 
Ne tɛmɛna o ra dɔɔnin dɔrɔn, ne bɛnna ni ne jarabi ye. Ne k’a mina, ne tɛna a bla tuun, fɔ ne ye don ni a ye ne bamuso ta so kɔnɔ, ne woroba ta bon kɔnɔ. 
E, Zeruzalɛmu sunguruw, ne bɛ aw daari, aw y’a kɛ minanw, ani mankalaninw kosɔn, aw kana kanu lawuri, aw kana a lakunu k’a sɔrɔ a wagati ma se. 
E, jɔn le bɛ wurira ka bɔ kongokolon kɔnɔ ka na, i ko sisiba wuritɔ, mire kasadiman ni wusunan kasadiman, ani turutigiw ta turu kasadiman suguya bɛɛ kasa b’a kɔ? 
Masacɛ Sulemani le lanin bɛ a ta lanan kɔnɔ; o k’a ta, o bɛ nana. Cɛ barakaman biwɔɔrɔ b’a blasirara, Izirayɛli ta kɛrɛkɛcɛw bɛɛ ra cɛfariw lo. 
Kɛrɛkɛmuru bɛ o bɛɛ boro, o degira kɛrɛ ra; o bɛɛ ta kɛrɛkɛmuru bɛ o tɔgɔkun na, o labɛnna sufɛra ta kojuguw kama. 
Masacɛ Sulemani ka o lanan lalaga ni Liban jamana yiriɲumanw ye; 
a k’a senw lalaga ni warigbɛ ye, k’a kɔdɛnyɔrɔ kɛ ni sanin ye, k’a sigiyɔrɔ lalaga ni faniwulen cɛɲuman dɔ ye. Zeruzalɛmu sunguruw k’a kɔnɔnɔyɔrɔ sɔgɔ ka ɲa, kanu kosɔn. 
Siyɔn sunguruw, aw ye bɔ ka masacɛ Sulemani flɛ! A bamuso ka masafugula min biri a kun na a furulon na, o le bɛ a kun na; a ta ninsɔndiyalon le kɛra o lon ye. 
﻿Dɔnkiriw.
4.
E, i cɛ ka ɲi, ne kanuɲɔgɔn, i cɛ ka ɲi haali! I ɲakisɛw cɛ ka ɲi i ko tuganiw, i ta lankana jukɔrɔ. I kunsigi finna, k’a caya i ko bakuru min bɛ jigira ka bɔ Galadi kuru kan. 
I ɲinw gbɛra i ko sagakuru min siw kanna, i ko saga minw konin bɛ bɔra kɔ ra. I ɲinsira fla bɛɛ dafanin lo, dɔ ma fɔn a si ra. 
I dagbolo fla wulencogo ɲana haali; i da cɛ ka ɲi. I dafuru bɛɛ kelen kelen bɛ i ko gerenadi cɛtigɛ i ta lankana jukɔrɔ. 
I kankala bɛ i ko masacɛ Dawuda ta sankaso, min lɔra k’a kɛ kɛrɛkɛminanw marayɔrɔ ye; nɛgɛbɛnnan waga kelen le dulonnin b’a kɔnɔ, kɛrɛkɛcɛfari ta nɛgɛbɛnnanw. 
I sinbara fla bɛ i ko mankalaninden fla, o bɛ i ko minanmuso ta flaninw, minw bɛ bin ɲimi yirifiyerenw cɛ ra. 
Sani tere ye suma, sani yirisuma ye tunu, ne bɛna yɛlɛ o mirisunw ta kuru kan, ne bɛ taga o wusunanyiriw ta kongori kan. 
Ne kanuɲɔgɔn, i cɛ ka ɲi haali! Fiyɛn t’i ra! 
Na ne fɛ, ka bɔ Liban kuru kan, ne ta maminamuso, jigi ka bɔ Liban kuru kan i ye na. Jigi ka bɔ Amana kuru kunna ka flɛri kɛ; jigi ka bɔ Seniri kuru kunna ka flɛri kɛ, jigi ka bɔ Hɛrimɔn kuru kunna ka flɛri kɛ, jaraw bɛ dogo yɔrɔ min na, waraninkalaw bɛ dogo kuru minw cɛ ra. 
E, ne dɔgɔmuso, ne ta maminamuso, i ka ne jusukun mina. I ta flɛrikɛko kelen dɔrɔn ka ne jusukun mina, i ta kɔnɔkisɛ kelen dɔrɔn ka ne jusukun mina. 
Ne dɔgɔmuso, ne ta maminamuso, i ta kanu ka di dɛ, i ta kanu ka di ka tɛmɛ duvɛn kan. I munturu kasa ka di ka tɛmɛ wusunanw bɛɛ kan! 
Ne ta maminamuso, li le bɛ tɔni ka bɔ i dagbolow ra, li ni nɔnɔ le bɛ i nɛnden jukɔrɔ. I ta faniw kasa ka di i ko Liban yiriw kasa. 
Ele ye nankɔ koorinin le ye, ne dɔgɔmuso, ne maminamuso; ele ye bununji koorinin le ye, ani kɔlɔn min dasɔgɔra! 
I bɛ i ko gerenadi yirituɲuman min bɛ denɲumanw kɛ, ani min denw ka di; jabisunw, ani narisunw b’a ra. 
Narisunw ni safiransunw, ani yiri kasadimanw, ani sinamɔnisunw, ani wusunanyiri suguya bɛɛ: miri ni alowɛsi, ani kasadiyananw bɛɛ ra ɲumanman. 
Ele ye kɔlɔn le ye nankɔw cɛ ma, bununji saninman min bɛ woyo ka bɔ fɔ Liban kuruw ra! 
Sahiliyanfan fɔɲɔ ye wuri! Woroduguyanfan fɔɲɔ ye na! O ye fiyɛ ne ta nankɔ kan, janko a yiriw kasadiman ye wuri, k’a to ne jarabi ye don a ta nankɔ ra, k’a yiridendimanw domu. 
﻿Dɔnkiriw.
5.
Ne dɔgɔmuso, ne maminamuso, ne bɛ nana ne ta nankɔ ra, ka na ne ta kasadiyananw tigɛ, mirisunw, ani ne ta wusunanyiriw. Ne bɛna ne ta liɲaga ni a ji bɛɛ domu, ka ne ta duvɛn ni ne ta nɔnɔ min! (Teriw kumakan) An teriw, aw ye domuni kɛ, ka min, ka ɲɔgɔn kanu fɔ ka ɲanamini! 
Ne tun bɛ sunɔgɔra, nka ne hakiri tun bɛ ne jarabi ra. A flɛ ne jarabi kan lo, a bɛ da gbasira. (Kanbelen kumakan) «Da yɛlɛ, ne dɔgɔmuso, ne kanuɲɔgɔn, ne ta tugani, ne ta muso dafanin! Ne kun bɛɛ kɛra gɔmiji ye, su sumaya ka ne kunsigi bɛɛ ɲigi.» 
Ne ka ne ta derege bɔ ka ban; o tuma ne bɛna a don tuun wa? Ne ka ne senw ko ka ban, ne bɛna o nɔgɔ tuun wa? 
Ne jarabi k’a boro don da wo fɛ; a makari ka ne mina. 
Ne wurira ko ne bɛ da yɛlɛ ne jarabi ye, k’a sɔrɔ ne boro bɛɛ tun ye turu kasadiman ye; ne ta turu kasadiman ka da sɔgɔnan bɛɛ kɛ turu ye. 
Ne ka da yɛlɛ ne jarabi ye, nka o y’a sɔrɔ a tun k’a kɔ don ka taga ka ban. A tagako ka ne hakiri bɛɛ ɲagami. Ne k’a yɔrɔɲini, nka ne m’a ye. Ne k’a wele, nka a ma ne lamina. 
Dugu kɔrɔsibagaw yaalayaalatɔ ka ne kunbɛn, o ka ne bugɔ fɔ ka ne mandimi; o ka ne ta lankana bɔsi ne ra! Dugu kɔrɔsibagaw ka o le kɛ ne ra. 
E, Zeruzalɛmu sunguruw, ne bɛ aw daari, ni aw ka ne jarabi ye, aw bɛna mun le fɔ a ye sa? Aw y’a fɔ a ye ko a ta kanu ka bana bla ne ra! 
E, musow bɛɛ ra cɛɲuman, o tuma mun le bɛ ele jarabi ra ka tɛmɛ cɛ tɔw kan sa? Mun le bɛ ele jarabi ra ka tɛmɛ cɛ tɔw kan, fɔ i bɛ an daarira tan? 
Ne jarabi gbɛnin lo, fɔ a bɛ manamana. A bɔɲɔgɔnko tɛ sɔrɔ hali cɛ waga tan cɛ ra. 
A kunkolo ye sanin yɛrɛworo ye, a kunsigi ka ca fɔ a bɛ fifa a kɔ, a kunsigiw finna i ko kɔnɔninfin ta siw. 
A ɲakisɛw bɛ i ko kɔdaratuganiw, i ko nɔnɔ kɛra ka kɔdaratugani minw ko; a ɲakisɛw bɛ a ɲa kɔnɔ i ko lulu. 
A dafuru bɛ i ko nankɔrayiri kasadimanw; ani wusunanyiri kasadimanw. A dagbolo cɛ ka ɲi, i ko yirifiyeren kasadimanw. 
A borow bɛɛ ye sanin ye, ka lulu kɛ k’a ɲɛgɛn. A fari cɛ ka ɲi, i ko samaɲin nugunin, safiri lulu donna min na k’a cɛɲa. 
A senkalaw bɛ i ko farakuruɲuman gbɛman, minw ju sigira sanin yɛrɛworo kan. A baraka bɛ i ko Liban kuruw; a bɛ i ko sɛdiriyiri, min ta cɛɲa ɲɔgɔn tɛ yiri tɔw si ra. 
A da ka timi, a yɔrɔ bɛɛ ka di ne ye. Ne jarabi bɛ ten le, ne kanuɲɔgɔn bɛ ten le, Zeruzalɛmu sunguruw. 
﻿Dɔnkiriw.
6.
Musow bɛɛ ra cɛɲuman, i jarabi tagara min le? I jarabi tagara fan juman fɛ sa? A fɔ an ye janko an ye i dɛmɛ k’a yɔrɔɲini. 
Ne jarabi tagara a ta nankɔ le ra, wusunanyiriw falennin bɛ yɔrɔ min na. A tagara to ni a ta bɛganw ye nankɔw kɔnɔ, a bɛ yirifiyerenw tigɛra yi. 
Ne ye ne jarabi ta ye, ne jarabi fana ye ne ta ye. A bɛ ni a ta bɛganw ye, o bɛ bin ɲimina yirifiyerenw cɛ ra. 
E, ne kanuɲɔgɔn, i cɛ ka ɲi, i ko Tirisa dugu, i saraman lo i ko Zeruzalɛmu dugu; i bɛ mɔgɔ ja tigɛ i ko kɛrɛkɛjamaba lajɛnnin. 
I ɲa bɔ ne ra, sabu i ta flɛri bɛ ne hakiri wuri le. I kunsigi cɛ ka ɲi, i ko bakuru minw bɛ jigira ka bɔ Galadi kuru kan. 
I ɲinw gbɛra i ko sagakuru min konin bɛ bɔra kɔ ra. I ɲinsira fla bɛɛ dafanin lo, dɔ ma fɔn a si ra. 
I dafuru bɛɛ kelen kelen bɛ i ko gerenadi cɛtigɛ, i ta lankana jukɔrɔ. 
Masamuso biwɔɔrɔ bɛ masacɛ fɛ, jɔnmuso biseegi ye a musow ye; sunguruw da tɛ lɔn. 
Nka ne ta tugani, ne ta dafanin ye kelenpe le ye. A ɲɔgɔn wɛrɛ tɛ a bamuso fɛ. A ko ka di a woroba ye ka tɛmɛ fɛn bɛɛ kan. Ni sunguru tɔw k’a ye, olugu b’a fɔ a ma ko a ta ɲana. Masamusow, ani jɔnmusow minw ye a musow ye, olugu b’a tando. 
E, nin ye sunguru juman natɔ ye i ko dugugbɛda bɔtɔ? A cɛ ka ɲi i ko karo, a bɛ manamana i ko tere; a bɛ mɔgɔ ja tigɛ i ko kɛrɛkɛjamaba lajɛnnin. 
Ne jigira nankɔ ra, yiridentaw bɛ nankɔ min na, ka taga yiriw falentɔ flɛ, k’a flɛ ni rɛzɛnsunw bɛ nugura, ni gerenadisunw bɛ fiyerenna. 
Fɛn min k’a to ne nege ka ne sama ka taga ni ne ye fɔ ne ta jamana ta kɛrɛkɛwotoro cɛ ra, ne ma o lɔn. 
﻿Dɔnkiriw.
7.
Na, na, Sulamiti sunguru! Na, na janko an ye i ɲada flɛ! (Sunguruw kumakan) Mun na aw bɛ Sulamiti sunguru flɛra i ko mɔgɔ minw bɛ dɔnkɛbagaw flɛra? 
E, fagamadennin, i senw cɛ ka ɲi i ta sanbaraw kɔnɔ! I soro koorinin bɛ ka ɲa i ko kannakɔnɔn; baarakɛbaga hakiriman dɔ boro nɔ le bɛ o ye. 
I cɛmancɛyɔrɔ bɛ i ko minan koorinin, duvɛn kasadiman tɛ fɔn min kɔnɔ. I kɔnɔbara bɛ i ko siman min lajɛnna ɲɔgɔn kan, k’a lamini ni yiri fiyerenw ye. 
I sinbara fla bɛ i ko mankalaninden fla, o bɛ i ko minanmuso ta flaninw. 
I kankala bɛ i ko sankaso min lɔra ni samaɲin ye. I ɲadenw bɛ manamana i ko Hɛsibɔn kɔ ji, min bɛ Bati Rabimu donda kɛrɛ fɛ. I nunkala bɛ i ko Liban sankaso, min lɔnin bɛ k’a ɲasin Damasi dugu ma. 
I kunkolo cɛ ka ɲi i ko Karimɛli kuru. I kunsigi danna k’a cɛɲa i ko danfani dawulaman. I kunsigi bɛ se ka masacɛ sen fereke k’a laben. 
E, i cɛ ka ɲi dɛ! I ko ka di ne ye! Ne ta kanunin, ne diyanyamɔgɔ. 
I lɔcogo bɛ i ko tamarosun. I sin bɛ i ko tamaro tizanw. 
Ne bɛ yɛlɛn tamarosun na k’a tizan dɔ tigɛ! I sinw bɛ i ko rɛzɛn mɔnin. I da kasa ka di i ko yiriden mɔkoɲuman. 
I da ka timi i ko duvɛndiman. Can lo, o duvɛn ye ne ni ne jarabi ta le ye, a bɛ woyo an dagbolo kan fɔ ka taga an sunɔgɔ. 
Ne ye ne jarabi ta le ye, a ta miiriya bɛɛ bɛ ne le kan. 
Na, ne jarabi, an ye taga kongo kɔnɔ, an bɛna si togoda dɔ ra, 
sɔgɔmada joona fɛ, an bɛ taga rɛzɛnforo ra, k’a flɛ ni rɛzɛnsun nugura, ni a bɛ fiyerenna, ni gerenadisunw fiyerenna. O yɔrɔ le ra, ne bɛna a yira i ra ko i ko ka di ne ye. 
Mandaragɔriw kasadiman ka yɔrɔ bɛɛ labɔ. Yiridenɲuman suguya bɛɛ bɛ an ta bonda ra; yiriden tigɛninkuraw, ani a kɔrɔninw. Ne jarabi, ne ka o bɛɛ mara ele le ye. 
﻿Dɔnkiriw.
8.
E, ni ele tun ye ne kɔrɔcɛ yɛrɛ le ye, ni ele ni ne tun ka sin kelen min, ne tun bɛna i kunbɛn kɛnɛ ma ka melege i ra, mɔgɔ si tun tɛna ne mafiyɛnya. 
Ne tun bɛna taga ni i ye ka taga i ladon ne bamuso ta so; i tun bɛna ne karan. Ne tun bɛna duvɛndiman dɔ di i ma, i ye o min; ne tun bɛna ne ta gerenadisunw yiriden ji dɔ di i ma. 
A numanboro ye to ne kun kɔrɔ, a y’a kininboro melege ne ra. 
E, Zeruzalɛmu sunguruw, ne bɛ aw daari aw kana kanu lawuri, aw kana a lakunu k’a sɔrɔ a wagati ma se. 
E, muso juman le bɛ nana ka bɔ kongokolon kɔnɔ, a dɛnnin bɛ a jarabi kan? (Sunguru kumakan) Ne ka i lakunu pɔmusunw le kɔrɔ, i bamuso ka i kɔnɔ ta yɔrɔ min na, i woroba ka i kɔnɔ ta yɔrɔ min na. 
Ne sigi i jusukun kan i ko tagamasiyɛn, ne don i boro ra i ko tagamasiyɛn; sabu kanu fanga bɛ i ko saya fanga, celiya ka fari i ko kaburu. Kanu tasuma ye tasuma farimanba le ye, a bɛ i ko Matigi Ala ta tasuma. 
Hali jiba caman tɛ se ta kanuya tasuma faga, ji si tɛ se k’a datugu. Ni mɔgɔ min ka hali a ta sokɔnɔfɛnw bɛɛ di ko a bɛ kanu san, o tigi tɛna foyi sɔrɔ ni lɔgɔbɔri tɛ. 
Dɔgɔmuso dɔ bɛ an fɛ, a kɔgɔ ma fa fɔlɔ. An bɛna mun le kɛ an dɔgɔmuso ye, ni a furukokuma nana wuri lon min na? 
Ni an dɔgɔmuso ye dugu laminikogo le ye, an bɛna sansan warigbɛramanw lɔ a kunna. Ni an dɔgɔmuso ye donda le ye, an bɛna sɛdiriyiri barakamanw le kɛ a kon ye. 
Ne ye dugu laminikogo le ye, ne sinw ye a kogo sankasow ye. O ra, ne kɛra ne jarabi fɛ hɛra sababu le ye. 
Yiriforo dɔ tun bɛ Sulemani fɛ Baali Hamɔn. A k’a karifa dɔw ma ko o y’a kɔrɔsi. Olugu bɛɛ kelen kelen tun bɛ to ka na warigbɛ waga kelen le di a ma yiridenw sɔngɔ ye. 
Ne ta yiriforo bɛ ne yɛrɛ le ɲa kɔrɔ yan. Ele Sulemani ye to ni i ta warigbɛ waga kelen ye, warigbɛ kɛmɛ fla ye kɛ a kɔrɔsibagaw ta ye. 
Ele min siginin bɛ nankɔ kɔnɔ, ne tɔɲɔgɔn dɔw ka o toro malɔ, ko o bɛ i ta kuma lamɛn. A to ne ye i kumakan mɛn! 
Bori, ne jarabi, i ko minan, walama mankalanin den, min bɛ panpan kuruw kan ka taga, yirikasadimanw bɛ kuru minw kan.
﻿Ezayi ta kitabu.
1.
Ala ka nin kow le yira Amɔzi dencɛ Ezayi ra, Zuda mara ni Zeruzalɛmu dugu ta ko ra; o kɛra Zuda masacɛw Oziyasi, ani Yotamu, ani Ahazi, ani Ezekiyasi ta wagatiw ra. 
Sankolo, ele ye nin lamɛn, dugukolo, i toro malɔ! Sabu Matigi Ala le bɛ kumana: «Ne ka denw lamɔ, ka o kɛ mɔgɔ ye, nka olugu le murutira ne ma. 
Hali misi b’a tigi lɔn, fali fana k’a ta domunikɛyɔrɔ lɔn a tigi ta so; nka Izirayɛlimɔgɔw ma foyi lɔn, ne ta mɔgɔw tɛ foyi faamu.» 
Aw siya jurumunkɛbaga, bɔnɔ bɛna aw sɔrɔ! Aw ta terenbariyaw ka ca! Aw siya kojugukɛbaga! Aw den cɛnninw! Aw banna Matigi Ala ra, aw ka Izirayɛli ta Ala saninman dɔgɔya, aw ka aw kɔ don a ra. 
Ne bɛna aw bugɔ aw fan juman le ra tuun? Mun kosɔn aw bɛ murutira tuma bɛɛ? Aw kunkolo yɔrɔ bɛɛ ye jori ye, aw jusukun bɛɛ tɔɔrɔnin lo. 
K’a ta sentɛgɛ ra ka taga a bla fɔ kunkolo cɛmancɛ ra, yɔrɔ si tɛ yi ni bana tɛ min na; a bɛɛ ye bugɔrinɔw ye, ani birindirinɔw, ani jorikɛnɛw; o joriw si ma ko k’a flakɛ, k’a siri; turu ma mun a si ra k’a dimi suma. 
Aw ta jamana kɛra yɔrɔ lakolonba ye! Tasuma ka aw ta duguw jɛni; siya wɛrɛ mɔgɔw le bɛ aw ta dugukolo tɔnɔ domuna aw yɛrɛ ɲa kɔrɔ. Yɔrɔ bɛɛ cɛnna k’a kɛ yɔrɔ lakolon ye, i ko siya wɛrɛ mɔgɔw ka yɔrɔ min halaki. 
Siyɔn dugu tora a kelen na i ko gbata min bɛ rɛzɛnforo cɛ ma, i ko togo min lɔnin bɛ rɛzɛnforo cɛ ma, i ko kɛrɛkɛjama ka dugu min lamini. 
Ni Fangatigi Ala tun ma mɔgɔ dama dama kisi ka olugu to an kɔ, an tun bɛna kɛ i ko Sodɔmukaw; an ni Gomɔrikaw bɛɛ tun bɛna kɛ kelen ye. 
Aw ye Matigi Ala kumakan lamɛn, aw Sodɔmu dugu ɲamɔgɔw! Aw ye aw toro malɔ an ta Ala ta sariya ta kumaw ra, aw Gomɔri dugumɔgɔw! 
«Aw ta bɛgan saraka* caman bɛ mun le ɲa ne ye? Matigi Ala ko ten. Ne fara aw ta sagajigi saraka jɛnitaw* ra, ani aw ta misiden sarakaw ta turuw. Misitoranw, ani sagadenw, ani bakɔrɔninw joriw, ne tɛ o si fɛ tuun. 
Aw bɛna lɔ ne ɲa kɔrɔ, ka to ka tagama ne ta batoso lukɛnɛ ra! Jɔntigi le ka aw ci o ra? 
Aw ye aw ta siman saraka* ɲacintanw bɔri dabla; ne bɛ aw ta wusunan sarakaw* fana haramuya. Aw bɛ batori minw kɛ karokuraw ra, ani Nɛnɛkirilonw* na, ani jamalajɛnbaw ra, ne tɛ se ka sɔn o si ma tuun; sabu aw bɛ terenbariya ni Alabato jɛn. 
Aw ta karokura ɲanagbɛw, ani ɲanagbɛlonbaw, ne bɛ o bɛɛ kɔninya. O kɛra doni le ye ne kunna, ne sɛgɛra o kɔrɔ. 
Hali ni aw bɛ aw boro kɔrɔta, ne bɛ ne ɲa dogo aw ma. Hali ni aw ka aw ta daaririw caya cogo o cogo, ne tɛna aw lamɛn, sabu mɔgɔw jori ka aw borow bɛɛ maraga. 
Aw ye ko ka aw yɛrɛ saninya, aw ye aw ta kɛwalejuguw bɔ ne ɲa kɔrɔ, aw ye kojugu dabla. 
Aw ye koɲuman ladegi, aw ye can ɲini, aw ye mɔgɔ tɔɲɔninw dɛmɛ, aw ye feritaw ta kiti tigɛ ka o ta jo di o ma, aw ye lɔ ni muso cɛ saninw kunkow ye.» 
«Ayiwa, aw ye na, an ye kuma ka bɛn sa! Matigi Ala ko ten. Hali ni aw ta jurumunw wulennin lo cancan, o bɛna gbɛ pepepe. Ni o wulennin lo fɔ k’a fin, o bɛna gbɛ i ko sagasi gbɛman. 
Ni aw sɔnna ka ne kan mina, jamana fɛnw bɛɛ ra ɲumanmanw, aw bɛna o le domu. 
Nka ni aw banna, ni aw ka muruti, o tuma kɛrɛkɛmuru le bɛna aw domu, sabu Matigi Ala yɛrɛ da le k’a fɔ ten.» 
E, mun le nana ele kɛ jatɔmuso ye, ele dugu kankelentigi! Can tun ka dugu min fa, terenninya fana tun siginin b’a kɔnɔ! Nka sisan, a kɛra mɔgɔfagabagaw sigiyɔrɔ le ye. 
Ayiwa, aw ta warigbɛ kɛra nɛgɛbo le ye aw ta rɛzɛnji kɛra ji gbansan ye. 
Aw ta kuntigiw ye mɔgɔ murutininw le ye; sonw jɛnɲɔgɔnw lo. Surafɛnw ka di o ye, o bɛ boribori bonyafɛnw le nɔ fɛ. O tɛ feritaw ta kiti tigɛ ka o ta jo di o ma, o tɛ muso cɛ saninw ta ko ɲanabɔ, hali o tɛ miiri o ra. 
O kosɔn, Matigi, Fangatigi Ala, Izirayɛli ta Ala barakaman ko: «E, ne bɛna ne yɛrɛ mɔnɛbɔ ne kɛrɛbagaw ra fɔ ka wasa; ne bɛna ne yɛrɛ dimibɔ ne juguw ra. 
Ne bɛna ne boro lawuri ele Zeruzalɛmu kama tuun; ne bɛna i yeele ka nɛgɛbo bɛɛ bɔ i ra, i ko sɛgɛn bɛ fɛn saninya cogo min na, ka nɔgɔ bɛɛ bɔ a ra. 
Ne bɛna aw ta kititigɛbagaw sigi o nɔ ra tuun, i ko o tun bɛ cogo min na kakɔrɔ, ka aw ladibagaw fana sigi, i n’a fɔ o tun bɛ cogo min na fɔlɔfɔlɔ. Ni o kɛra, aw ta dugu bɛna wele ko terenninya ta dugu, dugu kankelentigi!» 
Siyɔn dugu bɛna kunmabɔ can sababu ra, ni o ta mɔgɔ minw ka nimisa, olugu bɛna kunmabɔ terenninya sababu ra. 
Nka halakiri bɛna ben mɔgɔ murutininw, ani jurumunkɛbagaw bɛɛ kan; minw bɛ ban Matigi Ala ra, olugu bɛna tunu. 
O tuma ra, aw bɛna maroya yirisunbaw kosɔn, o yirisunba minw ko tun ka di aw ye haali; aw tun ka yiritu minw ɲanawoloma aw bɛna maroya olugu kosɔn. 
Sabu aw yɛrɛ bɛna kɛ i ko yirisun min flaburuw fɔsɔnfɔsɔnna, ka kɛ i ko yiritu jintan. 
Cɛ barakaman bɛna kɛ i ko kɔrɔndemugu, a ta kɛwalew bɛ kɛ tadenw ye; o fla bɛɛ bɛna jɛni ɲɔgɔn fɛ, mɔgɔ tɛna sɔrɔ ka o tasuma faga. 
﻿Ezayi.
2.
Ala ka ko minw yira Amɔzi dencɛ Ezayi ra, Zuda mara ni Zeruzalɛmu dugu ta ko ra: 
Wagati dɔw bɛna se, o wagatiw ra, Matigi Ala ta batoso lɔnin bɛ kuru min kan, o kuru le bɛna kɛ kuru tɔw bɛɛ kunna; a bɛna kɔrɔta ka kɛ kongoriw bɛɛ kunna. Siyaw bɛɛ bɛna ɲɔgɔn lajɛn caman ka taga o yɔrɔ ra. 
Jamana caman ta mɔgɔw bɛna taga yi; o bɛna a fɔ ko: «Aw ye na, an ye taga Matigi Ala ta kuru saninman kan, Yakuba ta Ala ta batoso ra, janko a ye an karan a ta siraw ra, an ye a ta siraw tagama»; sabu Ala ta sariya bɛna bɔ Siyɔn dugu le ra, Matigi Ala ta kuma bɛna bɔ Zeruzalɛmu le. 
A bɛna siyaw ta kiti tigɛ, ka jamana caman ta mɔgɔw ta kow ɲanabɔ. O bɛna o ta kɛrɛkɛmuruw yɛlɛma ka o kɛ sɛnɛkɛdabaw ye, ka o ta tamanw yɛlɛma ka o kɛ wɔrɔsɔw ye; siya dɔ tɛna kɛrɛkɛmuru ta dɔ kama tuun, o si tɛna kɛrɛkɛcogo karan tuun. 
E, Yakuba ta somɔgɔw, aw ye na, an ye tagama Matigi Ala ta yeelen na. 
Matigi, i banna i ta mɔgɔw ra, minw ye Yakuba ta somɔgɔw ye, sabu o ta jamana fara terebɔyanfan mɔgɔw ta landakow ra, o bɛ lagbɛriw kɛ i ko Filisikaw; minw ye siya wɛrɛ mɔgɔw ye, o bɛ o boro don olugu le boro. 
O ta jamana fara wari ni sanin na, o ta naforo da tɛ se ka lɔn; o ta jamana fara sow ra, dan tɛ o ta sowotorow ra. 
O ta jamana fara batofɛn gbansanw na fana. O yɛrɛ boro ka fɛn minw lalaga, o bɛ o kinbiri gban o le kɔrɔ; o bɛ o kinbiri gban o yɛrɛ boro ta fɛn lalaganinw kɔrɔ. 
O kosɔn adamadenw bɛna suuru, mɔgɔw bɛna majigi. Nka ele Ala, ele kana yafa o ma dɛ! 
Aw ye don faraw jukɔrɔ; aw ye don dugukolo jukɔrɔ, ka dogo Matigi Ala ta jatigɛ ɲa, ani a ta bonya nɔɔrɔ ɲa. 
Yɛrɛyira bɛ adamaden minw ta flɛrikɛcogo ra, olugu kun bɛna suuru, mɔgɔ yɛrɛbonyabagaw bɛna majigi; Matigi Ala kelenpe le bɛna kɔrɔta o lon na. 
Can lo, Fangatigi Ala ka lon dɔ labɛn yɛrɛbonyabagaw, ani wasobagaw bɛɛ kama, ani minw bɛɛ bɛ o yɛrɛ kɔrɔta; a bɛna o bɛɛ majigi. 
A bɛna wuri Liban jamana sɛdiriyiriw jamijanw kama, ani a yiri kɔrɔtaninw bɛɛ kama, ani Basan mara yirisunbaw bɛɛ kama, 
ani kuru jamijanw bɛɛ kama, ani kongori kɔrɔtaninw bɛɛ kama, 
ani sankasojanw bɛɛ kama, ani kogo barakamanw bɛɛ kama, 
ani jirakurunbaw bɛɛ kama, ani kurunba dawulamanw bɛɛ kama. 
Adamaden yadaninw kun bɛna suuru, yɛrɛbonyabagaw bɛna majigi; Matigi Ala kelenpe le bɛna kɔrɔta o lon na. 
Batofɛn gbansanw bɛɛ bɛna tunu pewu. 
O bɛna don farawow kɔnɔ, ka don fɔ dugukolo jukɔrɔ, ka dogo Matigi Ala ɲa, jatigɛ kosɔn, ka dogo a ta bonya nɔɔrɔ ɲa; o wagati le ra, a bɛna wuri ka jatigɛba bla dunuɲamɔgɔw ra. 
O lon na, adamadenw tun ka batofɛn warigbɛramanw, ani batofɛn saninlaman minw lalaga o yɛrɛ ye, ka o kinbiri gban o kɔrɔ ka o bato, o bɛna o fɛnw firi totow ni tolenw fɛ. 
O bɛna don farawow kɔnɔ, ka don fɔ kuruwow kɔnɔ, ka dogo Matigi Ala ɲa, jatigɛ kosɔn, ka dogo a ta bonya nɔɔrɔ ɲa; o wagati le ra, a bɛna wuri ka jatigɛba bla dunuɲamɔgɔw ra. 
Aw ye aw jigi bɔ adamaden kan, sabu ni ale ta nɛnɛkiri lɔra dɔrɔn, a ta banna le. Se juman le bɛ adamaden ye? 
﻿Ezayi.
3.
Ayiwa, a flɛ, Matigi Ala, Fangatigi Ala bɛna Zeruzalɛmukaw, ani Zuda mara mɔgɔw ta jigi ni o ta dɛmɛsira bɛɛ bɔsi o ra: o ta domuni maraninw bɛɛ, ani o ta ji maraninw bɛɛ, 
o ta cɛfariw, ani o ta kɛrɛkɛcɛw, o ta kititigɛbagaw, ani o ta ciraw, o ta lagbɛrikɛbagaw, ani o ta cɛkɔrɔbaw, 
o ta kɛrɛkuntigi cɛbiloorutigiw, ani o ta mɔgɔbaw, o ladibagaw, o ta lɔnnikɛbagabaw, ani o ta subagakuntigiw. 
Ne bɛna denmisɛnw le kɛ o ɲamɔgɔw ye; sinmindenw le bɛna sigi o kunna. 
Jamana mɔgɔw bɛna wuri ɲɔgɔn kama, mɔgɔw bɛna wuri o sigiɲɔgɔnw kama; denmisɛnw bɛna mɔgɔkɔrɔbaw fiyɛnya, mɔgɔkolon bɛna mɔgɔsɔbɛ fiyɛnya. 
O wagati ra dɔw bɛna taga o balema dɔ mina, o ta somɔgɔ dɔ, k’a fɔ a ye ko: «Deregeba kelen bɛ ele fɛ, ele ye kɛ an ɲamɔgɔ ye! Sigi kuntigiya ra ka nin yɔrɔ lakolonw mara!» 
Nka o lon na, o tigi bɛna kule, k’a fɔ ko: «E, ne tɛ se ka aw ta bana kɛnɛya dɛ! Domuni tɛ ne ta so, fani donta tɛ ne ta so; aw kana ne kɛ jamana ɲamɔgɔ ye!» 
Ɔnhɔn, Zeruzalɛmu talonna, Zuda benna; sabu o bɛ muruti Matigi Ala kama ni o ta kumacogo ni o ta kɛwalew ye; o tɛ siran a ta bonya nɔɔrɔ ɲa. 
O yɛrɛ ɲada cogo bɛ o jaraki; o bɛ o ta jurumun kɛ k’a yira kɛnɛ kan i ko Sodɔmukaw. Hali o t’a dogo. Bɔnɔ bɛna o sɔrɔ, sabu o bɛ kojugu le labɛnna o yɛrɛ ɲa. 
Aw y’a fɔ mɔgɔ terennin ye ko ale ta ka di, sabu a bɛna a ta baara tɔnɔ sɔrɔ. 
Nka mɔgɔjugu ta bɛna kɛ bɔnɔ le ye, kojugu le bɛna se ale ma, sabu a boro ka baara min kɛ, o sara le bɛna di a ma. 
Minw bɛ o ta jagboyafanga sigira ne ta mɔgɔw kan, o ye sinmindenw le ye; musow le sigira ne ta mɔgɔw kunna ka o mara. E, ne ta mɔgɔw, aw kuntigiw bɛ aw lafirira, o bɛ aw tɛmɛsira dogora aw ma. 
Matigi Ala bɛ nana mɔgɔw jaraki, a bɛna wuri ka jamanaw ta kiti tigɛ. 
Matigi Ala k’a ta jamana cɛkɔrɔbaw, ani a kuntigiw wele kiti ra. «Aw le ka ne ta rɛzɛnforo cɛn; aw ka ɲanibagatɔw ta borofɛn minw bɔsi, o bɛ aw ta bonw kɔnɔ. 
Aw bɛ ne ta mɔgɔw minako juguyara, ka ɲanibagatɔw ɲagban ka la kɔrɔ juman le kan?» Matigi Ala, Fangatigi Ala ko ten. 
Matigi Ala ko: «Siyɔn dugu musow yadanin lo; o bɛ o kun kɔrɔta ka tagama, ka cɛw nɛgɛ ni o flɛrikɛcogo ye. O bɛ sunguruyatagama kɛ sa, ka to ka o sennanɛgɛw mankan bɔ. 
O kosɔn Matigi bɛna Siyɔn dugu musow kun gbana; Matigi Ala bɛna o lebu bɔ kɛnɛ kan.» 
O lon na, kɔni, Matigi bɛna o ta masirifɛnw bɔ o ra: o ta sennanɛgɛw, ani o ta kunnajalaw, ani o ta kannakɔnɔnw; 
o ta tororanɛgɛw, ani o ta bororanɛgɛw, ani o ta ɲadatugufaniw; 
o ta musɔrɔw, ani o ta sennajɔlɔkɔninw, ani o ta cɛsirinanw, ani o ta wusunanbaraninw, ani o ta sɛbɛw; 
o ta borokandennɛgɛw, ani o ta nunnanɛgɛw; 
o ta fani dawulamanw, ani o ta deregejanw, ani o ta deregebaw; o ta wariblananw, 
ani o ta dugalenninw, ani o ta fani fiyɛnmanw, ani o ta jalamuguw, ani o ta lankanaw. 
O ta turu kasadiman bɛna yɛlɛma ka kɛ fɛn torinin kasa le ye, o ta cɛsirinan bɛna kɛ jurukisɛ le ye, o kunw dankoɲumanw bɛna kɛ kungbanaw ye, o ta deregebaɲumanw bɛna kɛ bɔrɔfaniw le ye, o ta cɛɲa bɛna yɛlɛma ka kɛ cɛjuguya ye. 
Kɛrɛkɛmuru bɛna aw ta cɛw faga; aw ta cɛfariw bɛna ben ka faga kɛrɛkɛyɔrɔ ra. 
Ŋunakanw, ani sangakasikanw le bɛna kɛ Siyɔn dugu donda ra; o borolakolon bɛna sigi dugu ma. 
﻿Ezayi.
4.
Muso wolonfla bɛna nɔrɔ cɛ kelen na o lon na, k’a fɔ a ma ko: «An yɛrɛ bɛna lɔ ni an ta baro ni an ta fiyɛrɛbɔ ye; sabari k’a to i tɔgɔ ye la an na dɔrɔn ko i ta musow, janko mɔgɔw ta mafiyɛnyari ye bɔ an kunna.» 
O lon na, kɔni, Matigi Ala bɛna yiri min falen, o yiri bɛna cɛɲa ni nɔɔrɔ sɔrɔ; a bɛna nafa minw ladon jamana kɔnɔ, o bɛna kɛ Izirayɛli ta mɔgɔ tɔ kisininw ta bonya ni o ta dawula ye. 
O wagati ra, mɔgɔ tɔ minw bɛna kisi, ka to Siyɔn dugu kɔnɔ, minw bɛna to Zeruzalɛmu, o bɛna olugu wele ko mɔgɔ saninmanw; o mɔgɔw bɛɛ tɔgɔw le bɛna sɛbɛ, ka ɲanamanya Zeruzalɛmu dugu kɔnɔ. 
Matigi Ala bɛna Siyɔn dugumɔgɔw ta nɔgɔw ko k’a bɔ o ra, ka Zeruzalɛmukaw saninya, ka mɔgɔ faganinw ta joriw nɔw bɔ o ra a ta kiti ni a ta saninyari tasuma baraka ra. 
O tuma ra Matigi Ala bɛna bugun sisiman dɔ lawuri tere fɛ, ka tasumamana dɔ bɔ su fɛ, Siyɔn kuru* yɔrɔ bɛɛ kan, ani a jama bɛɛ lajɛnnin kan; Matigi Ala ta bonya nɔɔrɔ bɛna yɔrɔ bɛɛ datugu, ka o ta yɔrɔw bɛɛ tanga. 
A bɛna kɛ dogoyɔrɔ ye, ka suma di tere ta fundɛnin wagati ra; a bɛ kɛ donyɔrɔ ye, ani dogoyɔrɔ, sanfɔɲɔ ni sanji wagati ɲa. 
﻿Ezayi.
5.
Aw y’a to ne ye ne diyanyamɔgɔ ta dɔnkiri la; ne bɛna o la ne diyanyamɔgɔ ye a ta rɛzɛnforo ko ra: Rɛzɛnforo dɔ tun bɛ ne diyanyamɔgɔ fɛ, a tun bɛ kuru kɛrɛ fɛ, dugukolodiman dɔ ra. 
A k’a yɔrɔ siyɛn, k’a kabakuruw bɔ, ka rɛzɛnsunɲumanw turu a ra. A ka foro kɔrɔsibagaw ta gbata lɔ foro cɛmancɛ ra, ka rɛzɛnforogidinga dɔ sogi. A tun b’a bisigi ko rɛzɛnforo bɛna rɛzɛnɲumanw le kɛ, nka a nana rɛzɛn kumuninw le kɛ. 
Ayiwa, sisan aw Zeruzalɛmukaw, ani aw Zuda mara mɔgɔw, aw ye nin kiti tigɛ ne ni ne ta rɛzɛnforo cɛ! 
Mun wɛrɛ le tun ka kan ka kɛ ne ta rɛzɛnforo ra, ni ne ma min kɛ a ra sa? Ne tun b’a bisigi ko a bɛna rɛzɛnɲumanw le kɛ; mun na a ka rɛzɛn kumuninw kɛ? 
Ayiwa, ne bɛna min kɛ ne ta rɛzɛnforo ra, aw y’a to ne ye o fɔ aw ye sisan! Ne tun k’a lamini ni sansan min ye, ne bɛna o waraga, k’a to bɛganw y’a domu. Ne bɛna a kogow ben, k’a to mɔgɔw y’a dondon. 
Ne bɛna a kɛ yɔrɔ lakolon le ye; mɔgɔ tɛna a borow tigɛtigɛ ka o dakaɲa, k’a sɛnɛ tuun. Nɔnfɔnw, ani ŋaniw le bɛna wuri a ra. Ne bɛna a fɔ sankabaw ye ko o kana sanji ben a kan tuun. 
Ayiwa, Fangatigi Ala ta rɛzɛnforo, o ye Izirayɛli ta mɔgɔw le ye. Zuda ta mɔgɔw, olugu le ye a ta yiriforo kanunin ye. A tun b’a bisigi ko o bɛna terenninya sira le tagama, nka o ka terenbariya sira le tagama; a tun b’a bisigi ko a bɛna terenninya sira le tagama, nka a ka mɔgɔtɔɲɔkan le mɛn. 
Bɔnɔ bɛna aw sɔrɔ, aw minw bɛ bonw lɔ caman ka o fara ɲɔgɔn kan, ka forow mina caman ka o fara ɲɔgɔn kan, fɔ ka taga yɔrɔ bɛɛ ban, k’a to aw kelen dɔrɔn ye sigi jamana kɔnɔ. 
Fangatigi Ala ka nin le fɔ k’a don ne toro ra, ko: «Sigiya t’a ra, nin bon caman bɛna kɛ yɔrɔ lakolonw le ye; nin bonba cɛɲumanw lakolon bɛna to. 
Rɛzɛnforo ɛkitari saba, o ta rɛzɛnji tɛna tɛmɛ litiri binaani kan; simankisɛ bɔrɔ tan dannin, siman min bɛna sɔrɔ o ra, o tɛna tɛmɛ bɔrɔ kelen kan.» 
Bɔnɔ bɛna aw sɔrɔ, aw minw bɛ wuri sɔgɔmada joona fɛ, ka bori ka taga minnifɛn farimanw nɔ fɛ; su bɛ janfa ka aw to kɛnɛ ma, k’a sɔrɔ duvɛn nege belen gbannin bɛ aw ra. 
Korafɔkanw, ani gɔnifɔkanw, ani longanfɔkanw, ani filenfiyɛkanw, ani duvɛn, o fɛnw le bɛ o ɲanagbɛ. Nka o mɔgɔw tɛ Matigi Ala ta kɛwalew jatera; a boro ka baara min kɛ, o ɲa tɛ o yera. 
O kosɔn o bɛna ne ta mɔgɔw mina ka taga ni o ye, o ta kolɔnbariya kosɔn. O ta fagamaw bɛna kɛ kɔngɔtɔw ye, o ta mɔgɔ tɔw, minlɔgɔ le bɛna olugu halaki. 
O kosɔn kaburu b’a kandinga dayɛlɛ k’a bonya; a b’a da waga, fɔ k’a tɛmɛ a dan kan. O ta fagamaw, ani mɔgɔ tɔw bɛɛ bɛ jigi a kɔnɔ, ani o ta ɲanagbɛkanw ni a mankan bɛɛ. 
O kosɔn adamadenw bɛna suuru, mɔgɔw bɛna majigi, yɛrɛbonya bɛ minw ta flɛrikɛcogo ra, olugu kun bɛna suuru. 
Fangatigi Ala bɛna a ta bonya yira ka kaɲa ni a ta can ye, Ala saninman bɛna a ta saninmanya yira ka kaɲa ni a ta terenninya ye. 
Sagaw bɛna bin ɲimi dugu cinin kɔnɔ, k’a kɛ i n’a fɔ o bɛ kongo le kɔnɔ; naforotigiw tagara ka o ta yɔrɔ minw to, o yɔrɔw le bɛna kɛ baw ta binɲimiyɔrɔ ye. 
Bɔnɔ bɛna aw sɔrɔ, aw minw bɛ janfa ta juru kɛ ka terenbariya sama aw yɛrɛ kɔ, ka jurumun sama aw yɛrɛ kɔ, i ko misi bɛ daba sama cogo min na. 
Aw minw b’a fɔ ko: «Ala ye teliya, a ye a ta kow kɛ joona, janko an ye a ye. Izirayɛli ta Ala saninman ye a ta kolatigɛnin kɛ joona, janko an ye a ta kɛta lɔn.» 
Bɔnɔ bɛna aw sɔrɔ, aw minw b’a fɔ kojugu ma ko koɲuman, k’a fɔ koɲuman ma ko kojugu; aw minw bɛ dibirako ta k’a kɛ ko gbɛnin ye, ka ko gbɛnin ta ka o kɛ dibirako ye, ka jusukasiko ta ka o kɛ jusudiyako ye, ka jusudiyako ta ka o kɛ jusukasiko ye. 
Bɔnɔ bɛna aw sɔrɔ, aw minw bɛ aw yɛrɛ kɛ hakiritigiw ye, aw minw bɛ aw yɛrɛ jate kolɔnbagaw ye. 
Bɔnɔ bɛna aw sɔrɔ, aw minw ko, ko aw ɲɔgɔn cɛfari tɛ duvɛnmin na, ko aw ɲɔgɔn jagbɛlɛn tɛ minnifɛn farimanw ɲagamini na. 
O bɛ can di mɔgɔjugu ma surafɛn kosɔn, ka mɔgɔ terennin ta jo bɔsi a ra. 
O kosɔn tasumamana bɛ binjalan jɛni cogo min na, ani binɲaga bɛ jɛni ka ban tasuma ra cogo min na, o cogo kelen na, nin mɔgɔw ta lilinw bɛna tori, o ta fiyerenw bɛna taga fɔɲɔ fɛ i ko gbangban; sabu o banna Matigi Ala ta sariya ra, o ka Izirayɛli ta Ala Saninman darakan mafiyɛnya. 
O kosɔn Matigi Ala dimina a ta mɔgɔw kɔrɔ kosɛbɛ; a b’a boro kɔrɔta o kama ka o bugɔ, fɔ kuruw bɛ yɛrɛyɛrɛ; o suw bɛ benben siraw kan i ko ɲamaɲama. Nka o bɛɛ n’a ta, a ta dimi belen ma mala, a boro belen kɔrɔtanin lo o kama hali bi. 
Ala bɛna tagamasiyɛn dɔ kɔrɔta ka o yira yɔrɔjanmɔgɔw ra; a bɛna filen fiyɛ ka o wele ka na ka bɔ fɔ dunuɲa kun dɔ ra, olugu fana bɛna teliya ka na joona joona. 
O mɔgɔw si tɛ sɛgɛ, o si tɛ dɛsɛ, o tɛ jingɔ, o tɛ sunɔgɔ, o si ta cɛsirijara tɛ yɔgɔyɔgɔ o soro ra, o si ta sanbara juru tɛ foni. 
O ta biɲɛw dabɔnin lo, o ta kalanw samanin lo tuma bɛɛ, o ta sow sengbɔgɔrɔ bɛ i ko kabakuru, o ta sowotorow senw ka teri i ko folonkonto. 
O kulecikan bɛ i ko jara kulekan, o bɛ kule ci i ko jarakanbelenw; o bɛ mankan ci, ka o ta sogo mina ka taga ni a ye, mɔgɔ tɛ se k’a bɔsi o boro. 
O lon na, kɔni, o bɛna mankanba dɔ le bɔ nin jamana kunna, k’a kɛ i ko kɔgɔji mankan. O lon na, ni i ka jamana flɛ, i b’a bɛɛ ye dibi ye, ani kɔnɔnɔfiri; sankabaw bɛna yeelen datugu, ka yɔrɔ kɛ dibifinba ye. 
﻿Ezayi.
6.
Masacɛ Oziyasi sara san min na, ne ka Matigi ye, a siginin bɛ masasiginan kɔrɔtanin dɔ kan san fɛ, a ta masaderege senkɔrɔyɔrɔ tun ka Alabatosoba fa. 
Serafɛn* mɛlɛkɛ dɔw tun lɔlɔnin bɛ a kunna; kaman wɔɔrɔ tun bɛ olugu bɛɛ kelen kelen fɛ: o tun bɛ fla kɛ ka o ɲada datugu, ka fla kɛ ka o senw datugu, ka wuri ni fla ye. 
O tun bɛ to ka pɛrɛn k’a fɔ ɲɔgɔn ye ko: «Ala saninman, saninman, saninman, Fangatigi Ala ye o le ye; dunuɲa yɔrɔ bɛɛ fara a ta nɔɔrɔ ra!» 
O ta mankan tun bɛ Alabatosoba* dondaw jusiginanw yuguyugura, yɔrɔ saninman* tun fara sisi ra. 
Ne ko: «E, bɔnɔ ka ne sɔrɔ, ne tora a ra, sabu ne ye mɔgɔ dɔ ye min darakan saninyanin tɛ, ne siginin bɛ mɔgɔ minw cɛ ra, olugu fana darakan saninyanin tɛ; k’a sɔrɔ ne ɲa ka Masacɛ, Fangatigi Ala ye!» 
Nka serafɛn mɛlɛkɛ kelen wurira kaman na ka na ne kɔrɔ ni tasumakami dɔ ye a boro; a tun ka o ta sarakabɔnan kan ni tasumabɔnan dɔ ye. 
A ka o maga ne da ra, k’a fɔ ko: «Nin magara i dagbolow ra minkɛ, i ta terenbariya yafara, i ta jurumun kafarira.» 
O kɔ, ne ka Matigi kumakan mɛn, a ko: «Ne bɛna jɔntigi le ci? Jɔntigi le bɛna taga anw ta cira kɛ?» Ne ko: «Ne flɛ nin ye, ne ci!» 
A ko ne ma ko: «Taga a fɔ nin jamana mɔgɔw ye ko: ‹Aw kɔni bɛna a lamɛn, k’a lamɛn, nka aw tɛna a faamu, aw bɛna a flɛ, k’a flɛ, nka aw tɛna a ye!› 
Taga nin jamana mɔgɔw jusukun gbɛlɛya, ka o toro gberen, ka o ɲadenw fiyen; janko o ɲadenw kana na yeri kɛ, o torow kana na mɛnni kɛ, o jusukun kana na faamuri kɛ, ni o tɛ, o bɛna sekɔ ka na ne fɛ, k’a to ne ye o kisi.» 
Ne k’a ɲininka ko: «A bɛna kɛ ten ka se fɔ wagati juman sa, ne Matigi?» A ko: «Fɔ ka taga a to duguw ye halaki, mɔgɔ si kana sigi o kɔnɔ tuun, adamaden si kana kɛ bon si kɔnɔ tuun, o ta dugukolo ye halaki ka kɛ yɔrɔ lakolon ye.» 
Matigi Ala bɛna adamadenw gbɛn ka taga fɔ yɔrɔjan, ka o ta yɔrɔw kɛ yɔrɔ lakolonba caman ye jamana kɔnɔ. 
Hali ni mɔgɔ kelen le ka bɔsi mɔgɔ tan cɛ ra, o mɔgɔ kelen fana bɛna halaki. Nka yiriba ni yirisunba ju bɛ to dugukolo ra cogo min na, ni a tigɛra, o cogo ra, o kɔmɔgɔw fana bɛna falen tuun ka kɛ duruja saninman ye. 
﻿Ezayi.
7.
Wagati min na Oziyasi dencɛ Yotamu, o dencɛ Ahazi tun bɛ Zuda mara masacɛ ye, Siri masacɛ Resɛn ani Izirayɛli masacɛ Peka, min ye Remaliya dencɛ ye, olugu tagara Zeruzalɛmu dugu kama, ko o bɛ taga dugu kɛrɛ; nka o ma na se ka a kɛrɛ. 
O ka o kuma fɔ Ahazi ye, min tun ye Dawuda ta duruja ye, ko: «Sirikaw nana fara Efirayimukaw kan!» Ahazi ni a ta mɔgɔw bɛɛ jusukun tun bɛ panpanna i ko fɔɲɔ bɛ yiriw yuguyugu cogo min na tu kɔnɔ. 
Matigi Ala k’a fɔ Ezayi ye ko: «Bɔ ka taga Ahazi kunbɛn, i ni i dencɛ Sehari Yasubu; jidinga min bɛ dugu sanfɛyɔrɔ ra, ni i tagara o jisira danyɔrɔ ra, fanikobagaw ta fanikoyɔrɔ sira ra, i b’a sɔrɔ yi. 
I b’a fɔ a ye ko: ‹I hakiri sigi, i jusu suma; i kana siran, i fari kana faga Sirikacɛ Resɛn ni Remaliya dencɛ ta jusugban kosɔn; olugu ye lɔgɔkurun sisiman fla le ye. 
Sirikaw, ani Efirayimukaw, ani Remaliya dencɛ bɛ kojugu labɛnna i kama, k’a fɔ ko: 
An ye taga Zuda mara kama, ka taga jatigɛba bla o ra, ka o ta mara mina, ka Tabɛli dencɛ sigi o kunna k’a kɛ o ta masacɛ ye. 
Nka Dunuɲatigi Ala ko: O ko tɛna ɲa sɔrɔ, a tɛna kɛ. 
Sabu Siri jamana kunkolo, o ye Damasi le ye, Damasi kunkolo, o ye Resɛn ye. Sani san biwɔɔrɔ ni looru, Efirayimu bɛna yɛrɛgɛ, o tɛna kɛ siya ye tuun. 
Efirayimu kunkolo, o ye Samari ye, Samari kunkolo, o ye Remaliya dencɛ ye. Ni aw ta lanaya ma sabati, aw yɛrɛ tɛna sabati.› » 
Matigi Ala ka dɔ fara a ta kuma kan tuun, k’a fɔ Ahazi ye ko: 
«Tagamasiyɛn dɔ daari Matigi Ala, i ta Ala fɛ, ko a ye o kɛ i ye; a fɔ ko a y’a kɛ i ye ka bɔ dugukolo jukɔrɔyɔrɔ dɔ ra, walama ka bɔ san fɛ, sankolo ra.» 
Ahazi k’a jaabi ko: «Ne tɛna foyi daari; ne t’a fɛ ka Matigi Ala kɔrɔbɔ k’a flɛ!» 
O tuma Ezayi ko: «Aw ye nin kuma lamɛn sa, aw Dawuda ta somɔgɔw! Aw bɛ mɔgɔw sɛgɛra minkɛ, o ma aw wasa, fɔ aw b’a fɛ ka ne ta Ala yɛrɛ fana sɛgɛ wa? 
Ayiwa, o kosɔn Matigi yɛrɛ bɛna tagamasiyɛn dɔ yira aw ra: Sunguru bɛna kɔnɔ ta ka dencɛ woro, k’a tɔgɔ la ko Emanuwɛli. 
A bɛna to ka nare ni li le domu, fɔ a ye na ko lɔn, ka kojugu ye k’a to yi, ka koɲuman lɔn k’a kɛ. 
Nka sani den ye na ko lɔn ka kojugu ye k’a to yi, ka koɲuman lɔn k’a kɛ, masacɛ fla minw ɲasiran bɛ ele ra, olugu ta jamana bɛna kɛ yɔrɔ lakolon ye. 
Matigi Ala bɛna wagati dɔ latigɛ, ka kojuguba dɔ ben ele ni i ta jamana mɔgɔw kan, ani i ta somɔgɔw kan; o wagati ɲɔgɔn ma kɛ ka ye fɔlɔ, kabini Efirayimu mara faranna ka bɔ Zuda mara ra. O wagati ye Asiri masacɛ ta wagati le ye.» 
O wagati ra kɔni, Matigi Ala bɛna filen fiyɛ ka limɔgɔw lana ka bɔ fɔ Misiran bajiw dan na, ka lidenw lana ka bɔ Asiri. 
O bɛɛ bɛna na ka na sigisigi dingakolonbaw kɔnɔ, ani farawow kɔnɔ, ani ŋanituw bɛɛ kɔnɔ, ani jiyɔrɔw bɛɛ ra. 
O wagati ra, Matigi Ala bɛna kunlimuru dɔ singa ka bɔ Efirati ba kɔ fɛ, Asiri masacɛ fɛ, ka aw kun li, ka aw fari yɔrɔ bɛɛ li, ka aw bonbosi fana li ka bɔ yi. 
O wagati ra fana, mɔgɔ bɛɛ kelen kelen bɛna misimuso kelen ni sagamuso fla le mara. 
Nɔnɔ cayakojugu fɛ, mɔgɔw ta baro bɛna kɛ nare le ye. Ɔnhɔn, minw bɛna kisi ka to jamana kɔnɔ, olugu bɛɛ bɛna nare ni li le domu. 
O wagati ra fana, rɛzɛnsun waga kelen bɛ sɔrɔ foro minw kɔnɔ, foro minw sɔngɔ bɛ warigbɛ waga kelen bɔ, mɔgɔw bɛna ban o forow ra ka o to nɔnfɔnw, ani ŋaniw cɛ ra yi. 
Mɔgɔw bɛna taga yaala o yɔrɔw ra ni kalanw ni biɲɛw le ye, sabu jamana bɛɛ lajɛnnin bɛna kɛ nɔnfɔntuw ni ŋanituw le ye. 
O tun bɛ deri ka kongoriw kɛrɛfɛyɔrɔw ta dugukolodiman minw sɛnɛ ni daba ye, mɔgɔ tɛna taga o yɔrɔw ra tuun, nɔnfɔntuw, ani ŋanituw ɲasiran kosɔn. Misiw le bɛna domuni kɛ yi, sagaw bɛna yaala yi. 
﻿Ezayi.
8.
Matigi Ala k’a fɔ ne ye ko: «Walakaba dɔ ɲini, i y’a sɛbɛ a kan ni sɛbɛridenbabaw ye ko: ‹Mahɛri Salali Hasi Bazi,› o kɔrɔ ye ko ‹cɛnri surunyara, naforo cɛtuma sera!› » 
Ne ka mɔgɔsɔbɛ dɔw ta, ka olugu kɛ ne seerew ye: sarakalasebaga Huri, ani Yeberekiya dencɛ Jakariya. 
O kɔ, ne gbarara ciramuso ra, min ye ne ta muso ye. A nana kɔnɔ ta ka dencɛ woro. Matigi Ala k’a fɔ ne ye ko: «A tɔgɔ la ko: ‹Mahɛri Salali Hasi Bazi,› ko: ‹cɛnri surunyara, naforo cɛtuma sera!› 
Sabu sani den ye se k’a fɔ ko: ‹Baba,› walama ko: ‹Na,› Asiri masacɛ bɛna na Damasi ta naforow, ani Samarikaw borofɛnw cɛ ka taga ni o ye.» 
Matigi Ala ka dɔ fara a ta kuma kan tuun, k’a fɔ ne ye ko: 
«I n’a fɔ nin jamana mɔgɔw ka Silowe ta ji mafiyɛnya, o ji min ɲamalɔnin bɛ woyo, i n’a fɔ Resɛn ni Remaliya dencɛ ta ko le diyara o ye, 
o kosɔn, a flɛ, Matigi Ala bɛna Efirati ba ta ji belebele barakamanw lana o kama, min ye Asiri masacɛ ye, ani a ta baraka bɛɛ. O ba kɔnɔ bɛna fa, ka woyo ka bɔ fɔ kɛnɛ ma, k’a kɛrɛfɛyɔrɔw bɛɛ fa. 
A bɛna woyo ka don Zuda mara kɔnɔ, a bɛna fa ka woyo ka yɔrɔ bɛɛ datugu, ka mɔgɔw mina fɔ o kan kɔrɔ. Nka Ala bɛ ni an ye, Emanuwɛli; Ala bɛna a kamanw yangan an ta jamana bɛɛ kunna k’a tanga.» 
Aw ye jɛn ka kɛrɛ mankanw ci, dunuɲa mɔgɔw, nka aw bɛna janjan! Aw bɛɛ ye aw toro malɔ, aw minw bɛ fɔ jamanajanw na; aw ye aw yɛrɛ cɛsiri kɛrɛ kama, nka aw bɛna janjan, aw ye aw yɛrɛ cɛsiri kɛrɛ kama, aw bɛna janjan! 
Aw ye janfa siri, nka o bɛɛ bɛna kɛ fɛngbansan ye! Aw ye kuma ka bɛn, nka o ko tɛna bɔ, sabu Ala bɛ ni an ye. 
Matigi Ala ka nin le fɔ ne ye, wagati min a boro barakaman ka ne mina, k’a fɔ ne ye k’a gbɛlɛya ko ne kana nin jamana mɔgɔw ta sira ɲɔgɔn tagama; a ko: 
«Nin mɔgɔw bɛ ko minw bɛɛ wele ko janfa, aw kana o wele ko janfa. O bɛ siran fɛn minw ɲa, aw kana siran o ɲa; aw ja kana tigɛ fana. 
Aw ka kan ka Fangatigi Ala le jate ko Ala saninman lo, aw ka kan ka ale le bonya, aw ka kan ka siran ale le ɲa. 
Dogoyɔrɔ saninman lo, nka a bɛna kɛ kabakuru ye mɔgɔ sen bɛ gbasi min na; a bɛna kɛ sentalon kabakuru ye Izirayɛli mara fla mɔgɔw fɛ, ka kɛ jɔ ye, ani jan, Zeruzalɛmukaw fɛ. 
O ra, mɔgɔ caman bɛna talon a ra, ka ben fɔ ka halaki; o bɛna o mina jan na, ka o mina ka taga ni o ye.» 
Nin seereyakumaw mara, nin karan kitabu dasiri k’a bla ne ta karamɔgɔdenw ye. 
Ne bɛ Matigi Ala makɔnɔ, ale min k’a kɔ don Yakuba ta mɔgɔw ra; ne jigi b’a kan. 
Ne flɛ nin ye, ne ni Matigi Ala ka den minw di ne ma. Anw kɛra ko nataw tagamasiyɛn ni lasɔminifɛn le ye Izirayɛli jamana ra; o ko bɔra Fangatigi Ala le ra, min sigiyɔrɔ bɛ Siyɔn kuru kan. 
Ni mɔgɔw nana a fɔ aw ye ko mɔgɔ minw bɛ kuma ni suw ye, ko aw ye taga olugu fɛ, ani minw bɛ lagbɛri kɛ ka kuma o da jukɔrɔ, ka ŋunuŋunu, ni o ko, ko yala siya bɛɛ man kan k’a ta alaw bato wa, ka suw daari mɔgɔ ɲanamanw ye wa? Aw ye o jaabi ko: 
«Ala ta sariya ni a ta jɛnɲɔgɔnya* kumaw, an ka kan ka o sira le tagama!» Ni aw m’a fɔ ten, o tuma jamana mɔgɔw tɛna dugugbɛ sɔrɔ ka ye. 
O bɛna jamana cɛtigɛ, o sɛgɛninba ni o kɔngɔtɔ; ni kɔngɔ nana gban o ra, o bɛna dimi fɔ ka o ta masacɛ danga, ka o ta alaw danga. O bɛna o ɲa kɔrɔta san fɛ, 
ka dugukolo fana flɛ; o tɛna foyi ye ni degu, ani dibi, ani kɔnɔnɔfirikow tɛ. O bɛna to dibifinba le kɔnɔ. 
Nka kɔnɔnɔfiri bɛ nin jamana min kɔnɔ sisan, dibi tɛna to o jamana kɔnɔ tuma bɛɛ; hali ni Zabulɔn mara ni Nɛfitali mara ma kɛ foyi ye wagati tɛmɛnin na, wagati nata ra, bonya bɛna la kɔgɔjisira mara kan, ani Zuridɛn ba kɔfɛyɔrɔ mara, ani siya tɔw ta maraw. 
﻿Ezayi.
9.
Mɔgɔ minw tun bɛ tagamana dibi ra, yeelenba bɔra olugu kan. Minw tun siginin bɛ saya jamana dibi ra, yeelen dɔ manamanana olugu kan. 
Matigi Ala, i bɛ bonyaba la jamana kan, ka o ta ninsɔndiya caya; o bɛ ninsɔndiya i ɲa kɔrɔ i ko mɔgɔ bɛ ninsɔndiya simankanwagati ra cogo min na, walama i ko kɛrɛkɛdenw bɛ ɲagari cogo min na fɛn minaninw taranwagati ra. 
Sabu doni gbiriman min tun bɛ o kun na, bugɔribere min tun bɛ o kɔ kan, o tɔɔrɔbagaw tun bɛ o bugɔ ni bisan min ye, i ka o karikari i n’a fɔ i tun k’a kɛ cogo min na lon min na i ka Madiyankaw kɛrɛ. 
Mɔgɔ tun ka sanbara o sanbara don ka taga kɛrɛkɛyɔrɔ ra, ani jori seriserira derege o derege kan, o fɛnw bɛɛ bɛna bla tasuma ra ka o jɛni ka o ban. 
Sabu den dɔ worora an ye, dencɛ dira an ma. Kuntigiya bɛna di a ma. O bɛna a tɔgɔ la ko Ladibaga min ɲɔgɔn tɛ, Ala barakatigi, fa Ala banbari, Hɛra Masa. 
A bɛna a ta masaya baraka bonya; a bɛna hɛra ladon Dawuda ta masaso ni a ta mara bɛɛ kɔnɔ, dan tɛ hɛra min na, ka masaya sigi k’a sabati can ni terenninya baraka ra, sisan, ani wagati tɔ bɛɛ ra. Fangatigi Ala bɛna nin le kɛ a ta kanuya barakaman kosɔn. 
Matigi ka kuma dɔ fɔ Yakuba ta mɔgɔw kama, o kuma benna Izirayɛli kan. 
Jamana mɔgɔw bɛɛ bɛna o mɛn; Efirayimukaw, ani Samari dugumɔgɔw, minw bɛ ta yɛrɛbonya ni wasoya fɛ k’a fɔ ko: 
«Bɔgɔbirikiw benbenna, nka an bɛna kogo lɔ kokura ni kabakuru lɛsɛninw le ye. Sikomɔriyiriw karikarira, nka an bɛna sɛdiriyiriw le bla olugu nɔ ra.» 
Matigi Ala ka baraka don Resɛn ta juguw ra, ka o lawuri Izirayɛlimɔgɔw kama; a ka o kɛrɛbagaw kɔnɔnɔsu ka o bla o ra. 
Sirikaw bɛ bɔ terebɔyanfan na ka na, Filisikaw bɛ bɔ terebenyanfan na ka na; o bɛna o da fa Izirayɛlimɔgɔw ra ka o bɛɛ domu. Nka o bɛɛ n’a ta, a ta dimi belen ma mala, a boro belen kɔrɔtanin lo o kama hali bi. 
Izirayɛlimɔgɔw ma nimisa ka sekɔ ka na o bugɔbaga fɛ, o ma Fangatigi Ala ta jɛnɲɔgɔnya ɲini. 
O kosɔn Matigi Ala bɛna Izirayɛli kunkolo ni a kukala bɛɛ bɔ a ra, ka tamarosun ni bin bɛɛ tigɛ lon kelen na. 
Cɛkɔrɔbaw, ani ɲamɔgɔw, olugu le ye kunkolo ye. Cira minw bɛ mɔgɔw karan faninya ra olugu ye kukala ye. 
Nin jamana mɔgɔw ta ɲamɔgɔw bɛ o lafirira le; o kɛra mɔgɔ minw ɲamɔgɔw ye, olugu fana tununa. 
O kosɔn Matigi tɛna makari o ta kanbelenw ra, a tɛna hina o ta feritaw, ani o ta muso cɛ saninw na; sabu o bɛɛ ye Alaɲasiranbariw, ani mɔgɔjuguw le ye, o bɛɛ da bɛ kumakolonw le fɔ. Nka o bɛɛ n’a ta, a ta dimi belen ma mala, a boro belen kɔrɔtanin lo o kama hali bi. 
Sabu juguya bɛ cɛnri kɛ i ko tasuma; a bɛ nɔnfɔntuw, ani ŋanituw jɛni, ka yiritubaw jɛni ka ban, ka o sisikuruba lawuri ka taga san fɛ. 
Fangatigi Ala ta jusugban kosɔn, tasuma bɛna jamana mina, tasuma bɛna mɔgɔw domu. Mɔgɔ si tɛna hina a balema ra; 
o bɛ dɔ mina o kininboroyanfan fɛ ka o ɲimi, nka o bɛɛ n’a ta, kɔngɔ belen bɛ o ra. O bɛ dɔ mina o numanboroyanfan fɛ ka o domu, nka o bɛɛ n’a ta, o tɛ fa. Mɔgɔw bɛna o yɛrɛ ta somɔgɔw domu. 
Manase ta mɔgɔw bɛ Efirayimu ta mɔgɔw domu, Efirayimu ta mɔgɔw bɛ Manase ta mɔgɔw domu; o bɛ fara ɲɔgɔn kan ka taga ben Zuda ta mɔgɔw kan. Nka o bɛɛ n’a ta, a ta dimi belen ma mala, a boro belen kɔrɔtanin lo o kama hali bi. 
﻿Ezayi.
10.
Mɔgɔ minw bɛ sariya terenbariw sigi, minw bɛ sariya juguw latigɛ, bɔnɔ bɛna olugu sɔrɔ. 
O bɛ o kɛ janko ka dɛsɛbagatɔw tɔɲɔ kititigɛyɔrɔ ra, ka ne ta jamana ɲanibagatɔw ta jo bɔsi o ra, ka muso cɛ saninw borofɛnw mina o ra, ka feritaw borofɛnw sonya! 
Ni aw saralon nana se, aw bɛna a kɛ di? Ni kojugu nana bɔ fɔ yɔrɔjan ka na ben aw kan, aw bɛna a kɛ di? Aw bɛna bori ka taga jɔntigi le fɛ ko a ye aw bɔsi? Aw bɛna aw ta naforo bla min? 
Aw tɛna se ka foyi wɛrɛ kɛ fɔ ka biri ni kasoden tɔw ye, ka ben dugu ma ni mɔgɔ fagataw ye. Nka o bɛɛ n’a ta, Matigi Ala ta dimi belen ma mala, a boro belen kɔrɔtanin lo o kama hali bi. 
Matigi Ala ko: «Bɔnɔ bɛna Asirikaw sɔrɔ, olugu minw kɛra ne ta dimibɔbere ye. Bere min bɛ o boro, o ye ne ta jusufariya bere le ye. 
Ne bɛ o ci ka taga siya Alaɲasiranbari dɔ kama; siya min bɛ ne jusu bɔ, ne bɛ o bla ka taga o siya kama, janko o ye taga o borofɛnw cɛ, ka o ta naforow bɔsi o ra, ka o dɔndɔn i ko bɔgɔ min bɛ sira kan. 
«Nka Asirikaw m’a faamu o cogo ra, olugu m’a miiri ten o ta hakiri ra. Halakiri miiriya le kɛra olugu jusukun na, ka siya camanba faga. 
O kosɔn o ko: ‹An ta jamana ɲamɔgɔw bɛɛ tɛ masacɛw le ye fana wa? 
Yala an ma Kalino kɛ i ko Karikemisi, ka Hamati kɛ i ko Aripadi, ka Samari kɛ i ko Damasi wa? 
Ni anw boro sera ka o batofɛn gbansanw ta jamanaw mina, k’a sɔrɔ olugu ta batofɛn lɛsɛninw tun ka ca ni Zeruzalɛmu ni Samari taw ye, 
o tuma an ka min kɛ Samarikaw ni o ta batofɛn gbansanw na, an tɛna o kelen le kɛ Zeruzalɛmukaw ni o ta batofɛn lɛsɛninw na wa?› » 
Nka ni Matigi nana a ta baara bɛɛ kɛ k’a dafa tuma min na Siyɔn kuru* kan, ani Zeruzalɛmu, a bɛna a fɔ ko: «Yɛrɛbonya miiriya min bɛ Asiri masacɛ jusukun na, ani wasoya min b’a flɛrikɛcogo ra, ne bɛna a sara ka kaɲa ni o ye. 
Sabu Asiri masacɛ ko: ‹Ne ka nin bɛɛ kɛ ni ne yɛrɛ boro baraka le ye, ani ne yɛrɛ ta hakiritigiya, sabu ne hakiri ka bon. Ne ka siya tɔw ta jamana danw bɔ o nɔ ra, ka o ta jamana fara ne ta kan, ka o ta naforow cɛ. Ne ka masacɛw lajigi ka bɔ o sigiyɔrɔ ra, i ko cɛ barakaman. 
Ne boro ka siyaw ta naforow cɛ, i ko mɔgɔ bɛ kɔnɔɲaga ta cogo min na. Ne ka dunuɲa bɛɛ ta, i ko mɔgɔ bɛ kɔnɔ ta fanw benninw tɔmɔ cogo min na; o si ma o kaman magamaga, walama k’a o dakala yɛlɛ ka dɔ fɔ.› » 
Ayiwa, yala jende yiritigɛtɔ b’a yɛrɛ waso yiritigɛbaga ra wa? Yiritigɛsi b’a yɛrɛ bonya yirisibaga ma wa? A kɛra i n’a fɔ bere le b’a minabaga boro kɔrɔtara, i n’a fɔ berekuru le b’a minabaga boro lawurira. 
O kosɔn Matigi Ala, Fangatigi Ala bɛna o ta kɛrɛkɛcɛ barakamanw kɛ cɛ fasaninw ye; o ta bonya bɛɛ bɛna jɛni i ko tasuma bɛ mana ka fɛn jɛni cogo min na. 
Ala min ye Izirayɛli ta yeelen ye, ale bɛna kɛ tasuma le ye; Izirayɛli ta Ala Saninman bɛna kɛ tasumamana ye, ka nɔnfɔnw, ani ŋaniw bɛɛ jɛni ka o ban pewu, lon kelen na. 
O ta yirituw, ani o ta yiriforow ta cɛɲa kɔ ani a ɲa, a bɛna o bɛɛ halaki ka bɔ yi, k’a kɛ i ko bana ka mɔgɔ min baraka bɛɛ ban. 
O ta yirituw ta yiriw tɔ dɔgɔyakojugu fɛ, hali denfitini dɔ bɛna se ka o jate k’a sɛbɛ. 
O wagatiw ra, Izirayɛli ta mɔgɔ tɔw, ani Yakuba ta somɔgɔ minw bɔsira, olugu tɛna o boromala o bugɔbaga kan tuun, nka o bɛna o boromala Matigi Ala, Izirayɛli ta Ala saninman le kan, ka kaɲa ni can ye. 
O tɔ bɛna sekɔ ka na; Yakuba ta mɔgɔw tɔ bɛna na Setigi Ala fɛ. 
Aw Izirayɛlimɔgɔw, hali ni aw ta mɔgɔw ka ca i ko kɔgɔjida kɛnkɛn, mɔgɔ dama dama dɔrɔn le bɛna kɔsegi. Aw ta halakiri latigɛra ka ban; Ala ta terenninya bɛna sigi bɛɛ kan. 
O halakiri min latigɛra, Matigi Ala, Fangatigi Ala le bɛna o kɛ k’a dafa jamana bɛɛ lajɛnnin kɔnɔ. 
O kosɔn Matigi Ala, Fangatigi Ala ko: «E, ne ta mɔgɔw, aw minw siginin bɛ Siyɔn dugu kɔnɔ, aw kana siran Asirikaw ɲa, hali ni o bɛ aw bugɔ ni bere ye, ka berekuru ta aw kama, i n’a fɔ Misirankaw k’a kɛ aw ra cogo min na. 
Sani wagati dɔɔnin dɔrɔn, ne ta jusufariya bɛna ban aw ta fan fɛ, nka ne ta dimi bɛna kɛ olugu Asirikaw ta cɛnri sababu le ye.» 
Fangatigi Ala bɛna bisan ta o kama, i n’a fɔ a tun k’a kɛ Madiyankaw ra cogo min na, Orɛbu ta farakuru yɔrɔ ra. A bɛna a ta bere kɔrɔta kɔgɔji kunna, i n’a fɔ a tun k’a kɛ ni Misirankaw ye cogo min na. 
O lon na, o ta doni bɛna ta ka bɔ aw kunna, o ta fanga yiri bɛna bɔ aw kan na; aw bɛna bonya ka aw kan tɔrɔ fɔ ka yiri kari. 
O natɔ flɛ Ayati kama, o bɛ tɛmɛna Migɔrɔn, o ka o ta doniw bla Mikimasi! 
A flɛ, o bɛ tɛmɛna kuruw furancɛ ra. O ko: «An bɛna si Geba bi su fɛ!» Ramakaw bɛ yɛrɛyɛrɛra; Gibehakaw, minw ye Sawuli ta dugumɔgɔw ye, olugu bɛ borira. 
Aw ye kule ci, Galimu dugumɔgɔw! Aw ye aw yɛrɛ kɔrɔsi, aw Lahisakaw! Anatɔtikaw, bɔnɔ ka aw sɔrɔ! 
Madimenakaw bɛ janjanna, Gebimu dugumɔgɔw bɛ dogoyɔrɔ ɲinina! 
Bi yɛrɛ, o bɛna lɔ Nɔbu; o bɛna o boro kɔrɔta Siyɔn dugumɔgɔw ta kuru kama, min ye Zeruzalɛmu ta kongori ye. 
A flɛ, Matigi Ala, Fangatigi Ala bɛna yiriborow karikari ni barakaba ye; yirijanbaw bɛna tigɛ, yiri jamijanbaw bɛna tigɛ ka ben dugu ma. 
A bɛ yiritubaw tigɛ ni jende ye ka o benben, i ko Liban yiritu cɛɲumanbaw bɛ ben cogo min na. 
﻿Ezayi.
11.
Ayiwa, yiriborokura bɛna bɔ Yese ta yiriju ra, falenkun dɔ bɛna bɔ a lilinw na, ka den kɛ. 
Matigi Ala Nin bɛna to a kan; o Nin bɛna hakiritigiya ni faamuri di a ma, ka kolatigɛcogoɲuman ni cɛfariya di a ma, ka Matigi Ala lɔnniya ni a ɲasiran di a ma. 
A diyanyakoba bɛna kɛ Matigi Ala ɲasiran le ye. A ɲa bɛ min ye, a tɛna kiti tigɛ ka kaɲa ni o ye, a toro bɛ min mɛn, a tɛna ko latigɛ ka kaɲa ni o ye; 
nka a bɛna dɛsɛbagatɔw ta kiti tigɛ terenninya kan, ka jamana ɲanibagatɔw ta ko latigɛ ni hɔrɔnya ye. A kumakan bɛna dunuɲamɔgɔw bugɔ i ko bere, a darakuma ta fɔɲɔ baraka bɛna mɔgɔjuguw faga. 
Terenninya le bɛna kɛ a ta cɛsirijara ye; a bɛna kankelentigiya fana siri a yɛrɛ cɛ ra. 
Wara ni sagadennin bɛna to ɲɔgɔn fɛ, waraninkala ni badennin bɛ la ɲɔgɔn kɔrɔ. Sagaden ni jaraden bɛna domuni kɛ ɲɔgɔn fɛ; cɛdennin dɔ le bɛna kɛ o gbɛnbaga ye. 
Misi ni waraba bɛna domuni kɛ ɲɔgɔn fɛ, o ta denw fana bɛna la ɲɔgɔn kɔrɔ; jara bɛna bin ɲimi i ko misi. 
Denɲɛnin bɛna toron kɛ fɔnfɔnnin ta wo da ra, denfitini bɛna a boro don satutu ta wo kɔnɔ. 
Kojugu si tɛna kɛ, cɛnri si tɛna kɛ ne ta kuru saninman yɔrɔ si kan; sabu Matigi Ala ta lɔnniya bɛna dunuɲa fa, i ko jiw bɛ kɔgɔji fa cogo min na. 
Ayiwa, o lon na Yese ta duruja bɛna wuri ka lɔ, ka kɛ i ko tagamasiyɛn, jamanaw ta mɔgɔw ye. Siyaw bɛna a yɔrɔɲini; a sigiyɔrɔ bɛna fa nɔɔrɔ ra. 
O lon na, kɔni, Matigi Ala bɛna a boro kɔrɔta tuun a siɲaga flanan na, k’a ta mɔgɔ tɔw kunmabɔ, a ta mɔgɔ tɔ minw tun tora Asiri, ani Misiran, ani Patɔrɔsi, ani Etiyopi, ani Elamu, ani Sinehari, ani Hamati ani kɔgɔji kɔfɛjamanaw ra. 
A bɛna tagamasiyɛn dɔ kɔrɔta siyaw ye, ka Izirayɛli ta mɔgɔ minaninw kɛ ɲɔgɔn kan, ka Zuda ta mɔgɔ janjanninw lajɛn ka bɔ dunuɲa fan naani na. 
Efirayimu ta mɔgɔw ta celiya bɛna ban, Zuda ta mɔgɔw fana ta juguya bɛna dabla; Efirayimu ta mɔgɔw tɛna celiya kɛ ni Zuda ta mɔgɔw ye tuun, Zuda ta mɔgɔw fana tɛna juguya Efirayimu ta mɔgɔw ma tuun. 
O bɛna jɛn ka taga ben Filisikaw kan terebenyanfan na, ka jɛn ka taga terebɔyanfan mɔgɔw borofɛnw cɛ. O bɛna Edɔmu ni Mohabu jamana mina, ka o ta fanga sigi Amɔnkaw fana kan. 
Matigi Ala bɛna Misiran ta kɔgɔji ja; a bɛna a boro fifa Efirati baji san fɛ, ka fɔɲɔ barakaman dɔ fiyɛ ka ji tarantaran k’a kɛ kɔ fitini wolonfla ye, mɔgɔ bɛ se ka minw tigɛ ni a ta sanbara ye a sen na. 
A ta mɔgɔ tɔ minw tora Asiri, olugu bɛna sira sɔrɔ ka na, i n’a fɔ a ta mɔgɔw bɔtɔ Misiran fɔlɔfɔlɔ, olugu tun ka sira sɔrɔ ka na cogo min na. 
﻿Ezayi.
12.
O lon na, i bɛna a fɔ ko: «E, Matigi Ala, ne bɛ i fo ka i waleɲumanlɔn, sabu i tun dimina ne kɔrɔ, nka i ta dimi banna, i ka ne jusu saaro. 
Can lo, Ala le ye ne Kisibaga ye! Ne jigi b’a kan, ne ja tɛna tigɛ; sabu Matigi Ala, Matigi Ala le ye ne ta baraka ye, ani ne ta dɔnkirila sababu; ale le ye ne kisibaga ye.» 
Aw ninsɔndiyanin bɛna ji bi kisiri ta bunun na. 
O lon na, aw bɛna a fɔ ko: «Aw ye Matigi Ala fo k’a waleɲumanlɔn, k’a tɔgɔ bato! Aw ye a ta kobaw lakari siyaw cɛ ra, ka o hakiri jigi a ra ko a tɔgɔ ka bon. 
Aw ye dɔnkiri la ka Matigi Ala tando, sabu a ka koɲumanbaw kɛ; dunuɲamɔgɔ bɛɛ ka kan ka o lɔn.» 
Siyɔn dugumɔgɔw, aw ye ɲagarikanbaw bɔ, ka ɲagari fɔ ka pɛrɛn, sabu Izirayɛli ta Ala saninman min bɛ aw cɛ ra, o ka bon. 
