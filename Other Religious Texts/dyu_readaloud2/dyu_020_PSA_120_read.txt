Zaburuw.
120.
Ala ta batoso yɛlɛnsira ta dɔnkiri. Ka ne degunin to, ne kasira ka Matigi Ala wele, a ka ne jaabi. 
«E, Matigi Ala, ne nin bɔsi faninyafɔbaga da ma, ne nin bɔsi mɔgɔjanfabaga nɛnkun ma.» 
Aw mɔgɔjanfabagaw, mun le bɛna kɛ aw sara ye? Aw bɛna mun le sɔrɔ? 
Kɛrɛkɛcɛw ta biɲɛ minw donna tasumakami na k’a da diya, o le bɛna kɛ aw sara ye. 
Bɔnɔ ka ne sɔrɔ, sabu ne tagara sigi Mesɛki; bɔnɔ ka ne sɔrɔ, sabu ne tagara to Kedari ta mɔgɔw cɛ ra! 
Ne siginin tora nin mɔgɔw cɛ ra yan ka mɛɛn fɔ ka tɛmɛ; nin mɔgɔ minw tɛ hɛra fɛ. 
Ne ko hɛra le; nka ni ne kumana dɔrɔn, olugu ko kɛrɛ. 
