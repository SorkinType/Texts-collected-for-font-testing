Dɔnkiriw.
5.
Ne dɔgɔmuso, ne maminamuso, ne bɛ nana ne ta nankɔ ra, ka na ne ta kasadiyananw tigɛ, mirisunw, ani ne ta wusunanyiriw. Ne bɛna ne ta liɲaga ni a ji bɛɛ domu, ka ne ta duvɛn ni ne ta nɔnɔ min! (Teriw kumakan) An teriw, aw ye domuni kɛ, ka min, ka ɲɔgɔn kanu fɔ ka ɲanamini! 
Ne tun bɛ sunɔgɔra, nka ne hakiri tun bɛ ne jarabi ra. A flɛ ne jarabi kan lo, a bɛ da gbasira. (Kanbelen kumakan) «Da yɛlɛ, ne dɔgɔmuso, ne kanuɲɔgɔn, ne ta tugani, ne ta muso dafanin! Ne kun bɛɛ kɛra gɔmiji ye, su sumaya ka ne kunsigi bɛɛ ɲigi.» 
Ne ka ne ta derege bɔ ka ban; o tuma ne bɛna a don tuun wa? Ne ka ne senw ko ka ban, ne bɛna o nɔgɔ tuun wa? 
Ne jarabi k’a boro don da wo fɛ; a makari ka ne mina. 
Ne wurira ko ne bɛ da yɛlɛ ne jarabi ye, k’a sɔrɔ ne boro bɛɛ tun ye turu kasadiman ye; ne ta turu kasadiman ka da sɔgɔnan bɛɛ kɛ turu ye. 
Ne ka da yɛlɛ ne jarabi ye, nka o y’a sɔrɔ a tun k’a kɔ don ka taga ka ban. A tagako ka ne hakiri bɛɛ ɲagami. Ne k’a yɔrɔɲini, nka ne m’a ye. Ne k’a wele, nka a ma ne lamina. 
Dugu kɔrɔsibagaw yaalayaalatɔ ka ne kunbɛn, o ka ne bugɔ fɔ ka ne mandimi; o ka ne ta lankana bɔsi ne ra! Dugu kɔrɔsibagaw ka o le kɛ ne ra. 
E, Zeruzalɛmu sunguruw, ne bɛ aw daari, ni aw ka ne jarabi ye, aw bɛna mun le fɔ a ye sa? Aw y’a fɔ a ye ko a ta kanu ka bana bla ne ra! 
E, musow bɛɛ ra cɛɲuman, o tuma mun le bɛ ele jarabi ra ka tɛmɛ cɛ tɔw kan sa? Mun le bɛ ele jarabi ra ka tɛmɛ cɛ tɔw kan, fɔ i bɛ an daarira tan? 
Ne jarabi gbɛnin lo, fɔ a bɛ manamana. A bɔɲɔgɔnko tɛ sɔrɔ hali cɛ waga tan cɛ ra. 
A kunkolo ye sanin yɛrɛworo ye, a kunsigi ka ca fɔ a bɛ fifa a kɔ, a kunsigiw finna i ko kɔnɔninfin ta siw. 
A ɲakisɛw bɛ i ko kɔdaratuganiw, i ko nɔnɔ kɛra ka kɔdaratugani minw ko; a ɲakisɛw bɛ a ɲa kɔnɔ i ko lulu. 
A dafuru bɛ i ko nankɔrayiri kasadimanw; ani wusunanyiri kasadimanw. A dagbolo cɛ ka ɲi, i ko yirifiyeren kasadimanw. 
A borow bɛɛ ye sanin ye, ka lulu kɛ k’a ɲɛgɛn. A fari cɛ ka ɲi, i ko samaɲin nugunin, safiri lulu donna min na k’a cɛɲa. 
A senkalaw bɛ i ko farakuruɲuman gbɛman, minw ju sigira sanin yɛrɛworo kan. A baraka bɛ i ko Liban kuruw; a bɛ i ko sɛdiriyiri, min ta cɛɲa ɲɔgɔn tɛ yiri tɔw si ra. 
A da ka timi, a yɔrɔ bɛɛ ka di ne ye. Ne jarabi bɛ ten le, ne kanuɲɔgɔn bɛ ten le, Zeruzalɛmu sunguruw. 
