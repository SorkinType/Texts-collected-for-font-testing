HEBREKƲƐ.
8.
Dɛ gblaka ꞊nʋ, 'nɩɩ ‑hʋa ꞊bo le 'a mʋ, nɛ‑ ‑gbo: ‑Tɩ ‑gbo, 'n ꞊tu wɛn, ɩ nye ‑a mʋ 'nɩ tɔɔ, ‑tɛ ‑a nɩ ‑cɔhlʋnpinyɔ gblaka ‑Yusu nɩ 'mʋ. Nɔ‑ɔ ‑a mʋ 'mʋ ‑hɛ. Nyɩsʋa ꞊nʋ, ‑ɔ kɔɔ 'ɛ nɩ dɛ ꞊de win ke, nɔ‑ kɔ diidɛpɩa ke ‑Yusu nɩ 'o gbo, 'ke 'le yakɔ 'mʋ. 
‑A yie nɩ, ‑ɛ mɔ, ‑cɔhlʋnpinyʋ 'bii, ‑ʋ nɩ nɔ ‑tʋtʋ ke, 'waa ‑kʋan, nɔ‑ mɔ, bʋ nu 'wlugba‑tɔplɩ, bʋ pi Nyɩsʋa a ‑cɔhlʋn, kɔ ‑nyinyi‑tɔplɩ ‑ye, ʋʋ Nyɩsʋa ‑nyi. 'Bɩa 'bʋʋ ‑cɔhlɩn a ‑gbɛ mu pi, 'ke ʋʋ 'le Nyɩsʋa a kayu ꞊nʋ gbo pa, ‑tʋnahuin po. ‑Yusu ‑mɛ ‑ye, 'a ‑kʋan, ɔ 'nɩ nuo ꞊le 'le Nyɩsʋa a kayu ꞊nʋ gbo, ‑tʋnahuin po. Kɛɛ, 'ke ɔ nyo 'le Nyɩsʋa a ꞊hapʋkayu ꞊nʋ gbo nuu, ‑ʋ nɩ 'le yakɔ 'mʋ, ‑ʋ mɔ kayu ꞊nʋ, Nyɩsʋa a ‑gbɛ, ɔ po. ‑Ye 'klɛɛ, ‑tɛ ‑Yusu 'ya ‑a nɩ ‑cɔhlʋnpinyɔ 'mʋ, ɔɔ nu Nyɩsʋa a ‑cɔhlʋnpi‑kʋan. 
Kɛɛ, ɔ 'nɩ nu ꞊le ‑kʋan a ‑gbɛ, kɛ nɔ 'klɔ ‑gbo ke, ‑ɛ nue, ɛ kɔ ‑cɔhlʋnpinyʋ, 'ʋ nɩ nɔ 'klɔ ‑gbo ke, 'ʋʋ ‑cɔhlʋnpi‑kʋan nu, ‑ɛ 'we ꞊nɔ ye, ‑tɛ Moise a teteii 'a ꞊tutue nu. 
Nyɩsʋa a kayu ꞊nʋ, ‑ʋ kɔ gbo ʋʋ 'le ‑kʋan nuu, ti ꞊nʋ ‑kɔ 'yri Moise nyu la 'o mu poo, kɛ Nyɩsʋa puo la ye, ɔ nɔ: «꞊Tue 'yie ‑tɛɛ, ‑ɛ die nu, ‑tɛ 'n nu ‑mʋ 'a tɔɔlɛ, kɛ nɔ dʋgba ‑gbo 'lu, ꞊mʋ lɛ 'a pupue nu.» Dɛ a ‑gbɛ, ɛ ꞊hɛn 'nyrɛ, Nyɩsʋa a kayu ꞊nʋ, Moise po la, ʋ kɔ ‑cɔhlʋnpi‑kʋan 'hɛɛn, ‑ɔ kɔ ‑tɩ Moise a teteii ꞊tu, ɩ mɔ ‑tɔplɩ ꞊nʋ, ‑ɩ nɩ 'le yakɔ 'mʋ a ye'wedɛ'ɛ nɩ. Kɛɛ, ‑tɔplɩ ꞊nʋ, ‑ɩ nɩ 'le yakɔ 'mʋ, nɩ‑ mɔ ꞊hapʋ‑tɔplɩ. 
'A ‑tɩ, ‑a nye 'nɩ 'ye, ‑ɛ mɔ, ‑Yusu a ‑cɔhlʋnpi‑kʋan, ɔɔ nu, 'ke 'le yakɔ 'mʋ, ɔ ‑hi 'o ‑Juukʋɛ a ‑cɔhlʋnpinyʋ a ‑kʋan 'mʋ nɩ. 'Ke ‑Yusu nɩ 'o Nyɩsʋa kɔ ‑tʋnahuin 'hɛɛn a ‑gbahlɔn, Nyɩsʋa 'ɔ ꞊tue 'yrɩ yrayrɩ, ɔ kɔ ‑tʋnahuin 'hɛɛn. 'Yrɩ yrayrɩ a ‑gbɛ, ɩ ‑hi 'o ye‑hɛyrɩ ꞊nʋ 'mʋ nɩ, ‑ɛ nue, 'ke 'le 'yrɩ yrayrɩ a ‑gbɛ 'kwli 'mʋ, ‑tɔplɩ ꞊nʋ, Nyɩsʋa po la lɛ, ɔ di la nu, ɩ nɔ lɛ 'yi, 'ɩ ‑hi 'o ‑tɔplɩ ꞊nʋ 'mʋ, ɔ nu la ti ‑hi la a ti 'yri. 
'Bɩa ye‑hɛyrɩ ꞊nʋ, Nyɩsʋa ꞊tue la, ɔ kɔ ‑tʋnahuin 'hɛɛn, 'bɩ ꞊cɛɛ la 'o ye, ‑ye ɔ 'deɛ bɔ ꞊tue wɛn 'o lele 'yrɩ yrayrɩ ‑ye, ɔ kɔ ‑tʋnahuin 'hɛɛn. 
Kɛɛ, ‑a nye 'nɩ 'ye, ‑ɛ mɔ, ye‑hɛyrɩ a ‑gbɛ, ɩ 'de la 'o ye ꞊cɛɛ. Nɛ‑ nue, Kʋkɔnyɔ Nyɩsʋa 'ɔɔ la 'a nahuin ‑tɩ yɛɛ, 'ke 'o 'waa dɛ 'kuku a ‑ta 'mʋ. Kɛ ɔɔ la ꞊nʋ ye po, ɔ nɔ: «Ɛ di kɔ ti, ‑ɩ kɔ 'yri 'n di 'o 'yrɩ yrayrɩ ꞊tue, 'n kɔ Judakʋɛ a ꞊tugba kɔ Yisraɛkʋɛ a ꞊tugbɩ 'bii 'hɛɛn. 
Ti ‑hi la a ti 'yri, ‑tɛ 'n klɩ la 'waa bunʋ dabʋ ye, 'n ‑hɩʋ la 'le ꞊godɛ ‑gbahlɔn, 'ke 'le Esipʋblʋgba 'mʋ, ti a ‑gbɛ 'yri, 'n ꞊tue la 'yrɩ, 'n kɔ ꞊nʋ 'hɛɛn. Kɛɛ, 'yrɩ yrayrɩ ‑gbo, 'n di ꞊tue, 'n kɔ ꞊nʋ 'hɛɛn, ɩ di nɩ 'dɔ. 'Yrɩ ꞊nʋ, 'n ꞊tue la, 'n kɔ ꞊nʋ 'hɛɛn, ʋ 'di 'o ꞊tuu. Nɛ‑ nue, 'nɩ hiu 'o gbo. 'Mɔ ‑gbo, ‑ɔ mɔ 'waa Kʋkɔnyɔ, 'mɔɔ nɩ, ‑ɔɔ lɛ 'pʋprɛ nu. 
'Yrɩ yrayrɩ ꞊nʋ, 'n di ꞊tue, 'n kɔ Yisraɛkʋɛ 'hɛɛn, ‑tɛ ɩ di 'mʋ nɩ, nɛ‑ ‑gbo: 'N die 'nɩ nu, ʋ 'mʋ 'na tetei yi, 'mui ‑wɛ 'crɩɩ, 'ke 'le 'waa ꞊wlɩ ke. 'N di 'ya 'waa Nyɩsʋa, ʋ 'mʋ 'na nahuin 'mʋ 'ya. 
Ɛ 'deɛ bɛ kɔ 'klɛɛ lele nahuon, ‑ɔ di 'a 'be kɔ 'a 'dɩayu tɔɔ, ‑ɛ mɔ, bʋ yi Nyɩsʋa, ‑ɛ nue, kʋɛ 'o 'yu ke gbo, ‑bo yɛ kukunyɔ, ʋ 'bii a ‑gbɛ, ʋ di 'mʋ 'nɩ yi. 
'N di 'waa dɛ 'kuku 'nɩ 'wʋwla, kɔ, 'mʋ ‑wɛ 'waa dɛ 'kuku a ‑gbɛ a ‑tɩ ‑wɔn ‑hri.» 
Kɛ Nyɩsʋa nu la 'yrɩ yrayrɩ a ‑tɩ a ꞊tutue. Ɛ ꞊hɛn 'nyrɛ, ye‑hɛyrɩ ꞊nʋ, ɩ 'de 'klɛɛ lele 'klɩ kɔ. ‑A yie nɩ, ‑ɛ mɔ, dɛ ꞊nʋ, ‑ɛ 'de 'klɛɛ lele ‑kʋan kɔ, kɔ, ‑ɛ 'nɩnɩ ‑hɛ nahuon 'mʋ, ɛ ‑wɛ lɛ kɛ gbo‑wʋwɛ. 
