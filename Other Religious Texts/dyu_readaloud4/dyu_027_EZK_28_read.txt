Ezekiyɛli.
28.
Matigi Ala k’a ta kuma lase ne ma tuun; a ko: 
«Adamaden, a fɔ Tiri dugutigi ye ko Dunuɲatigi Ala ko: ‹Yɛrɛbonya donna ele jusu ra, fɔ i ko: Ne ye Ala le ye, ne siginin bɛ alaw ta sigiyɔrɔ le ra kɔgɔji cɛ ma!› K’a sɔrɔ ele ye adamaden le ye, i tɛ Ala ye; nka i bɛ i yɛrɛ ta miiriya jate i ko Ala ta miiriya. 
A flɛ, i ta hakiritigiya kɔni tɛmɛna hali Danɛli ta kan; gundo si ma dogo i ma. 
I ta hakiritigiya ni i ta faamuri sababu ra i ka naforoba sɔrɔ; i ka sanin ni warigbɛ sɔrɔ ka o bla i ta naforoblayɔrɔ ra. 
Hakiritigiyaba min bɛ i fɛ jagoko ra, o le ka i ta naforo caya; nka o naforo ko ka yɛrɛbonya don i jusu ra. 
«Ayiwa, o kosɔn Dunuɲatigi Ala ko: i n’a fɔ i bɛ i yɛrɛ ta miiriya jate i ko Ala ta miiriya, 
o kosɔn, a flɛ, ne bɛna siya wɛrɛ mɔgɔ dɔw lana i kama; siyaw bɛɛ ra mɔgɔ farimanw lo. O bɛna o ta kɛrɛkɛmuru bɔ, ka i ta hakiritigiya baaraw halaki, ka i ta nɔɔrɔ cɛn. 
O bɛna i lataga lahara dingaba kɔnɔ; i bɛna sa sacogojugu ra kɔgɔji cɛ ma. 
Yala i bɛna se k’a fɔ i fagabaga ɲa kɔrɔ tuun wa, ko: ‹Ne ye ala le ye wa›? Ele tɛ foyi ye ni adamaden tɛ; i tɛ ala ye i halakibagaw boro dɛ! 
I bɛna sa siya wɛrɛ mɔgɔw boro i ko mɔgɔ kɛnɛsigibariw; sabu ne kumana. Dunuɲatigi Ala ko ten.» 
Matigi Ala k’a ta kuma lase ne ma tuun; a ko: 
«Adamaden, ele ye sangadɔnkiri dɔ la Tiri masacɛ ta ko ra. A fɔ a ye ko Dunuɲatigi Ala ko: ‹Bɛɛ tun bɛ ele le flɛ, sabu i ta hakiritigiya tun ka bon, i ta cɛɲa tun dafanin lo. 
I tun siginin bɛ Edɛni, Ala ta yiritu kɔnɔ. Lulu suguya bɛɛ tun kɛra ka i masiri: Sariduwani luluw, topazi luluw, jama luluw, kirisoliti luluw, onikisi luluw, zasipe luluw, safiri luluw, sikaribuli luluw, ani emerodi luluw. I ta masirifɛnw, ani i ta minanw bɛɛ tun ye sanin le ye; o bɛɛ tun labɛnna i ye kabini lon min na i danna. 
Ne tun ka i kɛ serubɛn mɛlɛkɛ* le ye, min bɛ yɔrɔ kɔrɔsi; ne tun ka i bla o le kama. I tun bɛ Ala ta kuru saninman kan, i tun bɛ tagama kabakuru tasumamanw cɛ ra. 
Kabini i danna lon min na, i jusukun tun gbɛnin lo i ta sira bɛɛ ra, fɔ lon min na terenbariya nana ye i ra. 
Jago diyara i ra, ka ɲa i boro minkɛ, o ka i bla tɔɲɔri ra, ka i bla jurumun na. O kosɔn ne bɛ i gbɛn ka bɔ Ala ta kuru kan, ka i kɛ i ko mɔgɔ tɔw. Ne bɛ ele serubɛn mɛlɛkɛ yɔrɔkɔrɔsibaga gbɛn, ka i labɔ lulu kabakuruw manamanatɔ cɛ ra. 
I ta cɛɲa ka yɛrɛbonya don i jusu ra, i ta nɔɔrɔ kɛra sababu ye ka i ta hakiritigiya cɛn. O kosɔn ne bɛ i firi dugu ma, ka i kɛ flɛrifɛn ye masacɛ tɔw ɲa kɔrɔ. 
I ka terenbariyako caman minw kɛ, ani i ka mɔgɔw tɔɲɔ i ta jago ra minkɛ, o le ka i ta sigiyɔrɔ saninmanw lanɔgɔ. O kosɔn ne bɛna tasuma dɔ mana i sigiyɔrɔ cɛ ma, ka i jɛni fɔ ka i ban. Ne bɛ i jɛni fɔ ka na i kɛ bugurigbɛ ye dugukolo kan, i flɛbagaw bɛɛ ɲa kɔrɔ. 
Siya minw bɛɛ tun ka i lɔn, i ta ko bɛna olugu bɛɛ jigi tigɛ. I ta ko kɛra jatigɛkoba le ye; i ta kɔni banna le pewu!› » 
Matigi Ala k’a ta kuma lase ne ma tuun; a ko: 
«Adamaden, i ɲasin Sidɔn dugu ma ka ciraya kɛ o kama! 
A fɔ ko Dunuɲatigi Ala ko: ‹A flɛ, ne bɛna wuri ele Sidɔn dugu kama, ka ne ta bonya yira aw cɛ ra. Ni ne nana ne ta kitiw ben i kan tuma min na, o tuma i bɛna a lɔn ko ne le ye Matigi Ala ye. Ni o kɛra, i bɛna ne ta saninmanya jate. 
Ne bɛna banajuguw ben aw kan; mɔgɔw faganinw jori bɛna woyo dugukɔnɔsiraw kan. Mɔgɔ faganinw bɛna benben aw cɛ ra, sabu kɛrɛkɛmuru bɛna na aw kama ka bɔ fan bɛɛ ra. Ni o kɛra, aw bɛna a lɔn ko ne le ye Matigi Ala ye.› » 
«Ni o kɛra, siya minw bɛ i ko binjugu min bɛ mɔgɔ fari tigɛtigɛ, walama i ko ŋani min bɛ mɔgɔ sɔgɔ, olugu dɔ tɛna wuri Izirayɛli mara kama tuun. Siya dɔ tɛna sɔrɔ a kɛrɛ fɛ tuun min b’a mafiyɛnya. Ni o kɛra, o bɛna a lɔn ko ne le ye Dunuɲatigi Ala ye. 
« ‹Dunuɲatigi Ala ko: Ne tun ka Izirayɛlimɔgɔw janjan ka taga siya minw cɛ ra, ni ne nana o labɔ o siyaw cɛ ra ka o lajɛn tuma min na, o tuma ne bɛna a to siya tɔw y’a lɔn olugu sababu ra ko ne le ye Ala saninman ye. O bɛna na sigi o ta dugukolo kan, ne tun ka dugukolo min di ne ta jɔncɛ Yakuba ma. 
O bɛna sigi hɛra ni laganfiya ra; o bɛna bonw lɔ, ka rɛzɛnsunw turu. O kɛrɛfɛjamana minw bɛɛ tun bɛ o mafiyɛnyara, ni ne nana ne ta kitiw ben olugu kan tuma min na, o tuma Izirayɛli bɛna sigi hɛra ni laganfiya ra. O bɛna a lɔn ko ne le ye Matigi Ala ye, o ta Ala.› » 
