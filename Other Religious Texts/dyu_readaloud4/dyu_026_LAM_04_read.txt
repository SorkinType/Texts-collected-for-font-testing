Kasikan.
4.
E, sanin le ɲa finna! Sanin yɛrɛworo le ɲa yɛlɛmana! Yɔrɔ saninman ta kabakuruw le yɛrɛgɛra siradaw bɛɛ ra! 
E, Siyɔn duguden dawulamanw, minw dawula tun ka bon i ko sanin yɛrɛworo, olugu le kɛra sisan i ko bɔgɔdaga, dagalalagabaga boro bɛ min lalaga! 
Hali kongowuruw bɛ o sinw lɔ o denw ye, k’a to o denw ye sin min. Nka ne ta mɔgɔw kɛra mɔgɔ hinabariw le ye, i ko kɔnɔsogolon min bɛ kongokolon kɔnɔ. 
Denɲɛninw kan bɛ ja minlɔgɔ boro; denmisɛnw bɛ kasi domuni nɔ fɛ, nka mɔgɔ si tɛ foyi di o ma. 
Minw ta baro tun ye domuni dimanw ye, olugu le bɛ sara kɔngɔ boro sirakunw na. Minw tun lamɔna fani sɔngɔgbɛlɛnw cɛ ra, olugu le bɛ lara sununkunw kan. 
Ne ta mɔgɔw ta jurumun tɔɔrɔ juguyara fɔ ka tɛmɛ Sodɔmukaw ta kan; Sodɔmukaw ta dugu tun halakira yɔrɔnin kelen na le; mɔgɔ si boro tun ma se o ma. 
Siyɔn fagamaw tun saninyanin bɛ kosɛbɛ; o tun gbɛnin bɛ ka tɛmɛ nɔnɔ kan. O fari tun cɛ ka ɲi ka tɛmɛ kɔnɔnkisɛ kan; o fari cogo tun dakaɲanin bɛ i ko safiri lulu. 
Nka sisan o ɲada finna ka tɛmɛ dagafinfin kan; mɔgɔ tɛ se ka o ye sira ra ka o lɔn tuun. O fasara, fɔ ka o kolow bɔ kɛnɛ ma; o fari jajara i ko yirijalan. 
O ka minw faga ni kɛrɛkɛmuru ye, olugu ta belen fisayara ka tɛmɛ kɔngɔ ta mɔgɔ faganinw kan; kɔngɔ ka olugu baraka bɛɛ ban, domunisɔrɔbariya ka o halaki. 
Muso minw tun ye hinabagaw ye kakɔrɔ, bi olugu yɛrɛ boro le ka o ta denw sogo tobi. O le kɛra o ta domuni ye. O kow kɛra ne ta dugumɔgɔw ta halakiri wagati le ra. 
Matigi Ala ta dimi sera a dan ma; a k’a ta dimi bɔn Siyɔn dugu kan. A ka tasuma dɔ mana Siyɔn dugu kɔnɔ, fɔ ka dugu jusiginanw bɛɛ jɛni. 
Dugukolo masacɛw si tun tɛna la nin ko ra; dunuɲamɔgɔw si tun tɛna la a ra, ko lon dɔ, Zeruzalɛmu kɛrɛbagaw, ani o juguw tun bɛna don Zeruzalɛmu dugu donda fɛ. 
O bɛɛ kɛra o ta ciraw ta terenbariyaw le kosɔn, ani o ta sarakalasebagaw ta kojuguw kosɔn; sabu olugu ka mɔgɔ terenninw faga, ka o jori woyo dugu kɔnɔ. 
O bɛ talontalonna siraw kan ka taga, i ko fiyentɔw; o ta mɔgɔfaga hakɛ ka o lanɔgɔ, k’a kɛ fɔ mɔgɔ si tɛ sɔn ka maga hali o ta faniw na. 
Mɔgɔw bɛ pɛrɛn k’a fɔ o ye ko: «Aw ye bɔ yi, mɔgɔ saninyabariw! Aw ye bɔ yi! Aw ye bɔ yi! Aw kana maga an na!» O kosɔn o bɔra ka kɛ yaala ye ka lamini. Siya wɛrɛ mɔgɔw b’a fɔ o ma ko: «Aw tɛ se ka sigi an cɛ ra yan tuun!» 
Matigi Ala yɛrɛ le ka o janjan yɔrɔw ra; a tɛna a janto o ra tuun. Mɔgɔw ma sarakalasebagaw si bonya, o ma makari cɛkɔrɔbaw si ra. 
An ɲadenw sɛgɛra flɛri ra; an ka dɛmɛbaga ɲini an yɛrɛ ra, ka dɛsɛ. An ka flɛri kɛ ka mɛɛn, ka an jigi la jamana min kan, o jamana mɔgɔw ma na an kisi. 
An juguw bɛ an tagamatɔ kɔrɔsi; hali an tɛ se ka tɛmɛ an yɛrɛ ta dugu siraw fɛ! An laban kɔni surunyara, an ta teredaw dafara ka ban, sabu an ta laban le sera. 
An nɔgbɛnbagaw ka teri ka tɛmɛ bɔn tagatɔ kan san fɛ. O ka an nɔgbɛn kuruw kan, ka taga dogo ka an kɔnɔ kongokolon kɔnɔ. 
Min tun ye an nin tangabaga ye, Matigi Ala ta mɔgɔ ɲanawolomanin, ale yɛrɛ benna o ta jan na. An tun b’a fɔra ko an bɛna dogo ale min ta suma kɔrɔ janko ka ɲanamanya ka to siyaw cɛ ra. 
Edɔmu ta mɔgɔw, aw minw siginin bɛ Usi jamana ra, aw ye ɲagari, ka ninsɔndiya! Nka o bɛna minnifɛn dɔ di aw fana ma; aw bɛna o min ka ɲanamini fɔ ka aw fari lakolon to. 
Siyɔn dugu, aw ta jurumunw kafarira; o tɛna aw mina ka taga ni aw ye tuun. Ele Edɔmu dugu, Ala bɛna aw ta jurumunw hakɛw le bɔ aw ra sisan; a bɛna aw ta terenbariyaw bɔ kɛnɛ kan. 
