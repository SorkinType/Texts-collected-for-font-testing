Yeremi.
47.
Matigi Ala ka kuma min lase cira Yeremi ma Filisikaw ta ko ra, sani Farawona ye ben Gazakaw kan, o kuma ye nin ye: 
Matigi Ala ko: «A flɛ, jiw bɛ wurira san fɛ sahiliyanfan na, ka kɛ i ko kɔ min ji bɛ woyo fɔ ka bɔ kɛnɛ ma. A bɛna jamana ni a kɔnɔfɛnw bɛɛ datugu, ani duguw ni dugumɔgɔw bɛɛ. Mɔgɔw bɛ kulera, jamana mɔgɔw bɛɛ bɛ maɲumankokanw fɔra. 
Socɛ barakamanw girintɔ senw mankan kosɔn, ani sowotorow mankan kosɔn, ani sowotorow senw mankan kosɔn, hali faw tɛ o kɔ flɛ o denw na, o baraka bankojugu fɛ. 
Filisikaw ta jamana halakilon sera. Mɔgɔ laban minw tun tora, minw tun bɛ se ka Tiri dugu ni Sidɔn dugu dɛmɛ, o bɛna olugu bɛɛ faga; sabu Matigi Ala bɛna Filisikaw ta jamana cɛn, o minw ye Kafitɔri jamana mɔgɔ tɔw ye, kɔgɔji cɛmayɔrɔ maraw ra. 
Gazakaw bɛɛ kun wulanna! Asikalɔnkaw mankan tɛ mɛnna tuun. Aw minw siginin bɛ kɛnɛgbɛyɔrɔ ra, aw bɛna aw fari tigɛtigɛri dabla tuma juman le sa? 
«Aw ko: ‹E, Matigi Ala ta kɛrɛkɛmuru, ele bɛna i fagari lalɔ ka nɛnɛkiri tuma juman le sa? Don i ta forogo kɔnɔ ten, to yɔrɔ kelen na, ka i yɛrɛ ɲasuma!› 
«A bɛ se k’a lalɔ cogo di, k’a sɔrɔ Matigi Ala le ko, ko a ye taga Asikalɔn ni kɔgɔjida maraw kama! A k’a ci o yɔrɔw le ra.» 
﻿Yeremi.
48.
Mohabu jamana ta ko: Fangatigi Ala, Izirayɛli ta Ala ko: «Bɔnɔ ka Nebokaw sɔrɔ, sabu o ta dugu cɛnna, Kiriyatayimukaw maroyara, sabu o ta dugu minana; minw tun siginin bɛ bonba barakamanw kɔnɔ, olugu maroyara, jatigɛ ka o mina. 
«Mohabu jamana ta bonya bɛɛ bɔra a kan! O bɛ kojugu le labɛnna a kama, Hɛsibɔn. O ko: ‹Aw ye na, an y’a halaki k’a tɔgɔ bɔ siya tɔw cɛ ra!› Aw Madimɛnikaw, aw fana mankan tɛna mɛn tuun; sabu kɛrɛkɛmuru bɛ nana aw kɔ. 
«Kulekan dɔ bɛ bɔra Horonayimu cɛnri, ani halakiriba bɛ yi. 
Mohabu jamana cira, a denw bɛ kulera. 
O yɛlɛntɔ ka taga Luhiti, o bɛ kasi; o kasitɔ le bɛ yɛlɛn. Mɔgɔ deguninw kulekan le bɛ bɔra, Horonayimu sira jigijigi ra, halakiri kosɔn. 
Aw ye bori ka aw yɛrɛ kisi, aw ye taga to kongokolon kɔnɔ ka kɛ i ko kongofaliw. 
«Aw ka aw jigi la aw yɛrɛ ta baara ni aw ta naforo le kan minkɛ, o kosɔn, o bɛna aw fana mina; Kemɔsi fana bɛna mina k’a labɔ jamana kɔnɔ, ani a sɔnnikɛbagaw, ani a ɲamɔgɔw bɛɛ. 
Cɛnrikɛbagaw bɛna ben dugu bɛɛ kelen kelen kan; dugu si tɛna bɔsi. Kurufurancɛw bɛna halaki, kɛnɛgbɛyɔrɔw bɛna cɛn. Matigi Ala ka o le fɔ. 
«Aw ye kamanw di Mohabukaw ma, janko o ye wuri ka taga! Sabu o ta duguw bɛna kɛ yɔrɔ lakolonw ye; mɔgɔ tɛna sigi o duguw kɔnɔ tuun. 
Mɔgɔ min bɛ Matigi Ala ta baara kɛ ni farifaga ye, Matigi Ala ye o tigi danga! Mɔgɔ min bɛ a ta kɛrɛkɛmuru bari mɔgɔfaga ma, Matigi Ala ye o tigi danga! 
«Mohabukaw tun ɲasumanin lo kabini o denmisɛnman; o tun bɛ i ko duvɛn ɲamalɔnin min buruburu sigira a jukɔrɔ, min ma yɛlɛma ka bɔ minan dɔ kɔnɔ k’a don dɔ wɛrɛ kɔnɔ. O ma deri ka mina ka bɔ o ta jamana ra ka ye; o kosɔn o ta timiya tora o ra, a kasa fana ma yɛlɛma. 
«O kosɔn lon dɔ bɛna se, Matigi Ala ko ten, o lon na ne bɛna mɔgɔ dɔw ci ka na o yɛlɛma. O bɛna o yɛlɛma ka bɔ minanw kɔnɔ, ka dagaw cici. 
O tuma ra Mohabukaw ta Kemɔsi ko maroya bɛna olugu yɛrɛ sɔrɔ, i n’a fɔ Betɛli ta ko maroya tun ka Izirayɛlimɔgɔw sɔrɔ cogo min na, sabu o tun ka o jigi bɛɛ la o yɔrɔ le kan.» 
E, yala aw bɛ sɔn k’a fɔ ko aw ye cɛfariw le ye wa, ko aw ye kɛrɛkɛcɛ jagbɛlɛnw le ye? 
Mohabu jamana cɛnna pewu! O juguw bɛ benna o ta duguw kan. O ta kanbelendenw bɛɛ ra barakamanw le bɛna mina ka taga ni o ye o fagayɔrɔ ra. Masacɛ le ko ten, masacɛ min tɔgɔ ye ko Fangatigi Ala. 
Mohabu jamana halakiwagati bɛ ɲini ka se; a ta bɔnɔ lon bɛ teliyara ka na. 
Aw minw bɛɛ ye a lamini mɔgɔw ye, aw ye kasi a kunna. Aw minw bɛɛ tun k’a tɔgɔ bonya ko mɛn, aw y’a fɔ ko: E, nin masacɛbere barakaman le karira wa! Nin bere nɔɔrɔman le karira wa! 
Aw ye jigi ka bɔ aw ta bonya cɛ ra; aw ye sigi dugukolo jalan kan, aw Dibɔn dugumɔgɔw, sabu Mohabu jamana halakibaga bɛ nana aw kama, a bɛna aw ta masabonbaw cici. 
Aw Arowɛri dugumɔgɔw, aw ye lɔ sirada ra ka kɔrɔsiri kɛ; cɛ minw bɛ borira, ani muso minw bɔsira aw ye olugu ɲininka ko: Mun le kɛra? 
Mohabukaw maroyara, sabu o benna. Aw ye maɲumankokanw fɔ ka kule! Aw y’a fɔ Arinɔn kɔda ra ko Mohabu jamana cɛnna. 
Ala ta kiti benna kɛnɛgbɛyɔrɔ jamana kan, ani Holɔn, ani Yahasa, ani Mefaati, 
ani Dibɔn, ani Nebo, ani Bɛti Diblatayimu, 
ani Kiriyatayimu, ani Bɛti Gamuli, ani Bɛti Mehɔn, 
ani Keriyɔti, ani Bɔsira, ani Mohabu jamana dugu tɔw bɛɛ kan, minw yɔrɔ ka jan, ani minw yɔrɔ ka surun. 
«Mohabukaw gban karira, o boro karira, Matigi Ala ko ten.» 
«Aw ye o lamin, fɔ ka o ɲanamini, sabu Mohabukaw ka o yɛrɛ bonya Matigi Ala ɲa kɔrɔ. O ye ben ka kolonkolon o ta fɔɔnɔ ra, olugu fana ye kɛ yɛrɛkofɛn ye. 
Yala aw tun ma Izirayɛlimɔgɔw kɛ yɛrɛkofɛn ye wa? Yala olugu tun minana sonyari le ra wa, fɔ ni aw tun bɛ o ko fɔ, aw bɛ aw kun kɔmikɔmi o ra? 
Aw ye bɔ duguw kɔnɔ ka taga sigi farakuruw cɛ ra, aw Mohabukaw! Aw ye kɛ i ko tugani min bɛ a ta ɲaga la dingakolonbaw dakun kan. 
An tun ka Mohabu jamana ta yɛrɛbonya ko mɛn, o ta yɛrɛbonya dama tɛmɛnin, o ta wasoya, ani o ta yɛrɛbonya, ani o ta yada; o tun bɛ o yɛrɛ fisaya tɔw ma. 
«Ne ka o ta yɛrɛyira lɔn, Matigi Ala ko ten, nka gbansan lo; o ta yɛrɛbonya fana ye gbansan le ye.» 
O kosɔn ne bɛ kasi Mohabu kosɔn, ne bɛ kule Mohabu jamana bɛɛ lajɛnnin kosɔn; ne bɛ ŋuna Kiri Hɛrɛsi dugumɔgɔw kosɔn. 
E, Sibima dugu ta rɛzɛnforo, ne bɛ kasi min kɛ ele kosɔn, ne tɛ o kasi ɲɔgɔn kɛ Yazɛri ta mɔgɔw kosɔn. Ele yiriborow tun janyara fɔ ka Kɔgɔji sanin cɛtigɛ, ka se fɔ Yazɛri ta kɔgɔji ma; nka cɛnrikɛbaga nana ben aw ta samiyayiridenw, ani aw ta rɛzɛnmɔw kan. 
Ninsɔndiya ni ɲagari banna Mohabu yiriforow ra, ani a jamana yɔrɔ tɔw ra. Ne ka rɛzɛnjiw ja o ta minanw kɔnɔ. Mɔgɔ si ɲagaritɔ tɛna rɛzɛn forogi ka to ka kule ci tuun; kulecikan tɛ yi tuun! 
«O kasikan bɛ bɔra, k’a ta Hɛsibɔn ka taga a bla fɔ Elale; o kan bɛ mɛnna fɔ Yahasi, k’a ta Sowari ka taga se fɔ Horonayimu, ani ka taga se fɔ Egilati Selisiya. Sabu hali Nimirimu jiw, o bɛɛ jara. 
«Minw bɛ sarakaw bɔ sɔnnikɛyɔrɔw ra, ka wusunan sarakaw* bɔ o ta alaw ye, ne bɛna olugu halaki ka o ban pewu Mohabu jamana kɔnɔ; Matigi Ala ko ten. 
«O kosɔn ne bɛ ŋunana Mohabu jamana kosɔn i ko sangadɔnkirilabaga ta filenfiyɛkan; ne bɛ ŋunana Kiri Hɛrɛsi dugumɔgɔw kosɔn i ko sangadɔnkirilabaga ta filenfiyɛkan, sabu o tun ka naforo minw lajɛn, o bɛɛ tagara. 
Bɛɛ kun lira, bɛɛ bonbosi lira, murunɔ bɛ bɛɛ boro ra, bɔrɔfaniw bɛ bɛɛ cɛ ra. 
Sangakasikan le bɛ biribon bɛɛ kunna, ani jamalajɛnyɔrɔw bɛɛ ra Mohabu jamana kɔnɔ, sabu ne ka Mohabu jamana ci i ko dagakolon. Matigi Ala ko ten. 
E, Mohabu benna! Aw ye kasi! Mohabukaw maroyaninba ka o kɔ don. Mohabukaw ta ko kɛra yɛrɛko ko ye, ani jatigɛkoba, o ta jamana lamini mɔgɔw bɛɛ fɛ.» 
Matigi Ala ko: «A flɛ, a bɛ i ko bɔn dɔ le bɛ tɛmɛna san fɛ; a b’a kamanw yanganna Mohabu jamana kunna. 
Keriyɔti dugu minana, o ka masabonbaw bɔsi; o lon na Mohabu jamana cɛfariw jusukun bɛna kɛ i ko muso jigibagatɔ jusukun. 
«Mohabu jamana bɛna halaki ka bɔ siya tɔw cɛ ra, sabu o ka o yɛrɛ bonya Matigi Ala ɲa kɔrɔ. 
Jatigɛ, ani dingaba, ani jɔ, o le bɛ aw Mohabukaw ɲa; Matigi Ala ko ten. 
Ni min ka bori jatigɛ ɲa o bɛ ben dingaba kɔnɔ, ni min ka bɔ dingaba kɔnɔ o bɛ mina jɔ ra; sabu ne bɛna o ta hakɛsarasan kiti ben o kan, Mohabukaw ta hakɛsarasan; Matigi Ala ko ten. 
Boribagaw bɛ taga lɔ Hɛsibɔn dugu suma ra, o y’a sɔrɔ o baraka banna, sabu tasuma dɔ bɛ bɔra Hɛsibɔn, tasumamana dɔ bɛ bɔra Sihɔn ta dugu cɛ ma; a bɛ Mohabu jamana kɛrɛfɛyɔrɔw jɛni, ka o mɔgɔ hinabariw kuncɛ jɛni. 
«E, bɔnɔ bɛna aw sɔrɔ, aw Mohabukaw! Kemɔsi ta mɔgɔw halakira; sabu aw dencɛw minana ka taga jamana wɛrɛ ra, aw denmusow fana minana. 
Nka wagati nataw ra, Matigi Ala ko ten, ne bɛna Mohabu jamana lasekɔ a cogokɔrɔ ra tuun.» Matigi Ala ka kiti kuma min fɔ Mohabu ta ko ra, o kuma bɛ laban yan. 
﻿Yeremi.
49.
Amɔn jamana ta ko: Matigi Ala ko: «Yala den tɛ Izirayɛli fɛ le wa? Mɔgɔ t’a fɛ min b’a cɛn ta wa? Mun kosɔn Amɔnkaw ta masacɛ ka Gadi mara mina? Mun kosɔn a ta mɔgɔw sigira Gadi duguw kɔnɔ? 
Ayiwa, wagati dɔ bɛna se, Matigi Ala ko ten, ne bɛna kɛrɛmankanw lawuri Amɔnkaw ta dugu kama, min ye Raba ye; dugu bɛna kɛ yɔrɔ lakolon ye; tasuma bɛna a kɛrɛfɛduguw bɛɛ jɛni. O wagati ra minw tun ka Izirayɛli ta jamana bɔsi, Izirayɛli fana bɛna olugu ta jamana bɔsi. Matigi Ala ko ten. 
«Hɛsibɔnkaw, aw ye kasi, sabu Ayi dugu cɛnna! Raba dugumɔgɔw, aw ye kule, aw ye bɔrɔfaniw siri aw yɛrɛ cɛ ra; aw ye maɲumankokanw fɔ ka boribori ka kogow lamini, sabu o bɛna Amɔnkaw ta masacɛ mina ka taga ni a ye, ani a ta sɔnnikɛbagaw, ani jamana ɲamɔgɔw bɛɛ. 
Aw mɔgɔ murutininw, mun kosɔn aw bɛ aw yɛrɛ bonyara aw ta dingakɔnɔyɔrɔw kosɔn, aw ta dingakɔnɔyɔrɔw ta dugukolodimanw kosɔn? Aw ka aw jigi la aw ta naforo le kan, k’a fɔ ko: ‹Jɔn le bɛ se ka na ben an kan?› 
A flɛ, ne bɛna siranya ben aw kan; Matigi, Fangatigi Ala ko ten. Siranya bɛna na ka bɔ aw fan bɛɛ ra; o bɛna aw gbɛn, aw bɛɛ bɛ yɛrɛgɛ ka taga aw ta fan na, mɔgɔ si tɛna boribagaw lajɛn. 
«Nka o kɔ fɛ, ne bɛna Amɔnkaw ta jamana lasekɔ a cogokɔrɔ ra tuun. Matigi Ala ko ten.» 
Edɔmu mara ta ko: Fangatigi Ala ko: «O tuma hakiritigi tɛ Teman mara ra tuun le wa? Ladibagaw banna o ta denw cɛ ra wa, walama o ta hakiritigiya cɛnna le wa? 
Aw ye aw kɔ don, ka bori, aw ye taga to fɔ kuruwow kɔnɔnɔ yi, aw Dedankaw! Sabu ne bɛna cɛnri lase Esawu ta mɔgɔw ma; o ta kojugu sarawagati lo. 
Ni rɛzɛntigɛbagaw nana na aw fɛ, o tɛna hali rɛzɛnden kelen bennin to o kɔ! Ni sonw nana su fɛ, fɛn o fɛn ka di o ye, o bɛna o bɛɛ ta! 
Sabu ne kɔni bɛna Esawu ta mɔgɔw borolakolon le to; ne bɛna o ta dogoyɔrɔw bɛɛ bɔ kɛnɛ kan, o tɛna se ka dogo tuun. Ne bɛna cɛnri lase o ta durujaw ma, ani o balemaw, ani o sigiɲɔgɔnw bɛɛ. Mɔgɔ si tɛna to, min b’a fɔ ko: 
‹Aw ye aw ta feritaw to yi, ne le bɛna o baro; aw ta muso cɛ saninw ye o jigi la ne kan!› » 
Matigi Ala ko: «A flɛ, kiti tun ma ben minw kan, ko o ye nin minnifɛn min, olugu bɛna a min. O tuma aw don, yala aw jarakibari bɛna to wa? Aw jarakibari tɛna to dɛ, aw fana ka kan k’a min. 
Sabu ne bɛ kari ne yɛrɛ tɔgɔ ra, Matigi Ala ko ten, ko Bɔsira dugu ta ko bɛna kɛ jatigɛkoba ye, a bɛna kɛ mafiyɛnyarifɛn ye, ka kɛ tomo ye, ani yɔrɔ danganin. A kɛrɛfɛduguw bɛɛ bɛna kɛ tomow ye wagati bɛɛ, ka to ten.» 
Ne ka kibaroya dɔ mɛn ka bɔ Matigi Ala fɛ; a ka ciraden dɔ ci ka taga siya tɔw fɛ, ka taga a fɔ o ye ko: «Aw ye aw yɛrɛ lajɛn ka na Edɔmu kama, aw ye wuri ka na a kɛrɛ! 
Edɔmukaw, ne bɛna aw dɔgɔya siya tɔw cɛ ra, o tɛna aw jate ni adamaden tɔw ye. 
«Aw ɲasiran min bɛ mɔgɔw ra, ani yɛrɛyira min bɛ aw jusu ra, o le ka aw lafiri, aw minw tun siginin bɛ faraw cɛ ra, aw minw tun bɛ kongoriw kunna. Nka hali ni aw ka aw ta ɲaga la fɔ sanlegelege ra i ko bɔnw, ne bɛna aw lajigi ka bɔ yi; Matigi Ala ko ten. 
«Edɔmu jamana bɛna kɛ yɔrɔ lakolon ye. Ni mɔgɔ o mɔgɔ nana tɛmɛ a kɔrɔ, o tigi dabari bɛna ban fɔ a bɛ filen fiyɛ, o ta tɔɔrɔw bɛɛ kosɔn. 
Sodɔmu ni Gomɔri ni o kɛrɛfɛduguw halakira cogo min na, o cogo kelen na, mɔgɔ si tɛna sigi Edɔmu tuun, adamaden si tɛmɛtɔ tɛna jigi yi tuun; Matigi Ala ko ten.» 
Matigi Ala ko: «A flɛ, jara bɛ bɔ Zuridɛn kɔtuw ra cogo min na, ka na ben bɛganw kan bɛganmarayɔrɔ ɲumanmanw na, ne fana bɛna Edɔmukaw gbɛn o cogo le ra, ka bɔ o ta jamana ra yɔrɔnin kelen na. Ne yɛrɛ bɛna mɔgɔ dɔ ɲini min bɛna a ta fanga sigi o kan; sabu jɔn le bɛ se k’a yɛrɛ suma ni ne ye? Jɔn le bɛ se ka ne ɲininka ne ta kɛta ra? Sagagbɛnbaga juman le bɛ se ka lɔ ka ne kɔnɔ? 
«O ra, Matigi Ala ka ko min latigɛ Edɔmukaw kama, ani a ka fɛn min labɛn Temankaw kama, aw ye o lamɛn! Sigiya t’a ra, o bɛna o sama ka taga ni o ye i ko sagaden barakantanw; sigiya t’a ra, o bɛna o ta jamana halaki k’a kɛ yɔrɔ lakolon ye. 
O bentɔ mankan kosɔn, dugukolo bɛ yɛrɛyɛrɛ; o kuletɔ mankan bɛ se fɔ Kɔgɔjiwulen ma. 
A flɛ, a bɛ i ko bɔn dɔ le bɛ tɛmɛna san fɛ, a b’a kamanw yanganna Bɔsira dugu kunna. O lon na, Edɔmu jamana cɛfariw jusukun bɛna kɛ i ko muso jigibagatɔ jusukun.» 
Damasi dugu ta ko: «Hamati ni Aripadi dugumɔgɔw maroyara, sabu o ka kibarojugu mɛn. O baraka bɛɛ banna, o hakiri wurira, ka kɛ i ko kɔgɔji min tɛ se ka mala. 
Damasi dugumɔgɔw baraka dɛsɛra, o ka o kɔ don ka bori. O ja wurira; kɔnɔnɔfiri ni dimi barara ka o mina, i ko muso jigibagatɔ ta dimi. 
E, mun le nana a to mɔgɔ bɛɛ banna Damasi ra sa, nin dugu tɔgɔba, ne tun bɛ ɲagari dugu min kosɔn? 
O kosɔn o ta kanbelenw bɛna benben ka sa jamalajɛnyɔrɔw ra, o ta kɛrɛkɛcɛw si mankan tɛna mɛn tuun o lon na. Fangatigi Ala ko ten. 
Ne bɛna tasuma don Damasi dugu laminikogo ra, ka Bɛni Hadadi ta masabonbaw jɛni.» 
Kedari mara ta ko, ani Babilɔni masacɛ Nebukadinɛsari tun benna Hazɔri mara minw kan, ka o kɛrɛ, nin le fɔra olugu ta ko ra: Matigi Ala ko: «Aw ye wuri ka taga Kedari kama, aw ye taga cɛnri kɛ terebɔyanfan mɔgɔw fɛ. 
O juguw ye o ta fanibonw ni o ta bɛganw bɛɛ cɛ, ka o ta fanibonw datugufaniw, ani o ta minanw bɛɛ cɛ, ka o ta ɲɔgɔmɛw mina! Mɔgɔw y’a fɔ o ma ko: ‹Siranyakobaw bɛ aw fan bɛɛ ra!› 
Aw ye bori ka taga joona, aw ye taga dogo dingadunbaw kɔnɔ, ka to yi, aw Hazɔrikaw! Matigi Ala ko ten. Sabu Babilɔni masacɛ Nebukadinɛsari ka ko dɔ latigɛ aw kama, a ka fɛn dɔ labɛn aw kama. 
«Aw ye wuri ka taga ben siya dɔ kan, siya min siginin bɛ hɛra ni laganfiya ra; Matigi Ala ko ten. Datugunan tɛ o ta dugu donda ra, sɔgɔnan t’a ra; o siginin bɛ o kelen na, o danna. 
O juguw bɛna o ta ɲɔgɔmɛw mina, ka taga ni o ta bɛgankuru caman bɛɛ ye. Ne bɛna o fiyɛ ka o janjan ka taga fan bɛɛ ra, o mɔgɔ minw bɛ o bonbosi kɛrɛfɛyɔrɔw li; ne bɛna cɛnri ben o kan ka bɔ fan bɛɛ ra, Matigi Ala ko ten. 
O tuma Hazɔri mara bɛna kɛ kongowuruw dogoyɔrɔ le ye, ka kɛ yɔrɔ lakolon ye tuma bɛɛ; mɔgɔ si tɛna sigi yi tuun, adamaden si tɛmɛtɔ tɛna jigi yi tuun.» 
Nin ye Matigi Ala ta kuma ye, a ka min fɔ cira Yeremi ye Elamu mara ta ko ra; o kɛra Zuda masacɛ Sedesiyasi ta masaya damina ra; a ko: 
Fangatigi Ala ko: «A flɛ, ne bɛna Elamukaw ta kalan kari, sabu o le ye o ta baraka sɔrɔsababu ye. 
Ne bɛna fɔɲɔ naani lana Elamu mara kan, ka bɔ sankolo fan naani na. Ne bɛna Elamukaw fiyɛ ka o janjan ka taga fan bɛɛ ra. Jamana tɛna kɛ yi, ni Elamuka dɔw tɛna mina ka taga jamana min na. 
Ne bɛna siranya bla Elamukaw ra k’a to o ye yɛrɛyɛrɛ o juguw ɲa kɔrɔ, o minw bɛ o fagayɔrɔ ɲinina. Ne bɛna kojugu ben o kan, ne ta dimiba kosɔn; Matigi Ala ko ten. Ne bɛna o nɔgbɛn ni kɛrɛkɛmuru ye, fɔ ka taga o bɛɛ faga ka ban pewu. 
Ne bɛna ne ta masasiginan sigi Elamu mara kɔnɔ, ka o ta masacɛ ni o ta ɲamɔgɔw halaki; Matigi Ala ko ten. 
Nka wagati nataw ra, ne bɛna Elamu mara lasekɔ a cogokɔrɔ ra tuun; Matigi Ala ko ten.» 
﻿Yeremi.
50.
Matigi Ala ka nin kuma le fɔ cira Yeremi ye, Babilɔni dugu ni a jamana ta ko ra: 
«Aw ye nin fɔ siya tɔw ye, k’a to o y’a mɛn; aw ye tagamasiyɛn dɔ kɔrɔta, k’a lakari bɛɛ ye. Aw kana a dogo, aw y’a fɔ ko: ‹Babilɔni minana, Bɛli maroyara, Merodaki jigi tigɛra! O ta batofɛnw maroyara, o ta jow jigi tigɛra!› 
Sabu siya dɔ bɛ bɔra sahiliyanfan fɛ ka na o kama. O bɛna o ta jamana kɛ yɔrɔ lakolon ye; mɔgɔ si tɛna sigi yi tuun, adamaden fara bɛgan kan, bɛɛ bɛna bori ka taga. 
«O lonw na, ani o wagati ra, Matigi Ala ko ten, Izirayɛli ta mɔgɔw, ani Zuda ta mɔgɔw bɛna sekɔ ka na ɲɔgɔn fɛ; o kasitɔ le bɛna na, ka na Matigi Ala, o ta Ala ta jɛnɲɔgɔnya ɲini. 
O bɛna Siyɔn dugu sira koɲininka; o bɛna o ɲa munu o yɔrɔ le ra, o bɛna na nɔrɔ Matigi Ala ra, ka jɛnɲɔgɔnya* wuribari don ni a ye, mɔgɔ tɛna ɲina jɛnɲɔgɔnya min kɔ ka ye fiyewu. 
«Ne ta mɔgɔw tun ye saga tununinw le ye, o kɔrɔsibagaw tun ka o lafiri, o k’a to o tununa kuruw kunna; o tun bɛ bɔ kuru dɔ kan ka taga kongori dɔ kan, o kun fɛ; o ɲinana o ta wɛrɛ kɔ. 
Ni min o min tun ka o kunbɛn, o tun bɛ o domu; o juguw tun b’a fɔ ko: ‹An ma jaraki dɛ, sabu olugu yɛrɛ le ka jurumun kɛ Matigi Ala ɲa kɔrɔ, Matigi Ala min tun ye o ta laganfiyayɔrɔ ye, ka kaɲa ni terenninya sira ye, ani o bɛmaw jigi tun ye Matigi Ala min ye.› 
«Aw ye bori ka bɔ Babilɔni, aw ye bɔ Babilɔni jamana ra, aw ye teliya i ko bakɔrɔninw bɛ teliya ka bla sagakuru ɲa fɛ cogo min na. 
Sabu ne bɛna mɔgɔ dɔw labɛn ka na Babilɔnikaw kama; siya barakaman dɔw le bɛna lajɛn ka bɔ sahiliyanfan jamanaw ra, ka na lɔ Babilɔnikaw kama, ka o kɛrɛ ka o ta jamana mina. O ta kalanw ta biɲɛw bɛ i ko kɛrɛkɛcɛfariw ta biɲɛw, min tɛ fɛn bon k’a jɛn, o borolakolon fana tɛ sekɔ ka bɔ kɛrɛ ra. 
O bɛna Babilɔni jamana fɛnw bɛɛ cɛ, a cɛbagaw fana bɛna wasa; Matigi Ala ko ten. 
«Ɔnhɔn, aw ye ninsɔndiya sa, aw ye ɲagari kosɛbɛ, aw minw ka ne ta jamana fɛnw bɛɛ cɛ! Ɔnhɔn, aw ye panpan i ko misiden min bɛ siman dɔndɔnna, aw ye hanhan i ko socɛ barakamanw. 
Maroyaba le bɛna aw woroyɔrɔ sɔrɔ, dɔgɔyari le bɛna aw worojamana sɔrɔ. A flɛ, ale le bɛna kɛ siyaw bɛɛ ra laban ye, ka kɛ kongokolon ye, ani yɔrɔjalan, ani yɔrɔ lakolon. 
Matigi Ala ta dimi kosɔn, mɔgɔ si tɛna sigi yi tuun; jamana bɛɛ lajɛnnin bɛna kɛ yɔrɔ lakolon le ye. Ni mɔgɔ o mɔgɔ nana tɛmɛ Babilɔni jamana kɔrɔ ka o ta tɔɔrɔw bɛɛ ye, o tigi dabari bɛna ban fɔ a bɛ filen fiyɛ! 
«Aw minw bɛ se kalanbon na, aw ye labɛn, ka lɔ Babilɔnikaw kama, ka o lamini! Aw ye o bon, aw kana hali biɲɛ kelen to a forogo kɔnɔ; sabu o ka jurumun kɛ Matigi Ala ɲa kɔrɔ. 
Aw ye kule ci o kama fan bɛɛ ra! O siranna, fɔ o bɛ o yɛrɛ dira o juguw ma! O ta bon barakamanw benna, o ta dugu laminikogow benbenna, sabu Matigi Ala le b’a yɛrɛ dimibɔra. Aw ye aw yɛrɛ dimibɔ o ra! O ka min kɛ tɔw ra, aw fana ye o ɲɔgɔn kɛ o ra. 
Aw ye dannikɛbagaw bɛɛ ban Babilɔni, ani wɔrɔsɔ bɛ kɛ simantigɛbaga minw boro simantigɛwagati ra! Kɛrɛkɛmuru ta halakiri ɲasiran kosɔn o bɛɛ ye taga o ta mɔgɔw fɛ, o bɛɛ ye bori ka taga o yɛrɛ ta mara ra. 
«Izirayɛli tun ye sagaden tununin le ye; jaraw tun b’a gbɛnna. Min kɔnna k’a domu, o ye Asiri masacɛ ye; min laban k’a kolow karikari, o ye Babilɔni masacɛ Nebukadinɛsari ye. 
O kosɔn Fangatigi Ala, Izirayɛli ta Ala ko: ‹Ne bɛna wuri Babilɔni* masacɛ ni a ta jamana kama, i n’a fɔ ne wurira Asiri masacɛ kama cogo min na. 
« ‹Ne bɛna Izirayɛlimɔgɔw lasekɔ o ta sagabon kɔnɔ; o ta domunikɛyɔrɔw bɛna kɛ Karimɛli kuru kan, ani Basan mara ra; o bɛna domuni kɛ Efirayimu kuruw, ani Galadi kuruw kan fɔ ka fa. 
O lonw na, ani o wagatiw ra, Matigi Ala ko ten, o bɛna Izirayɛli ta terenbariyakow yɔrɔɲini, nka o tɛna foyi ye; o bɛna Zuda ta jurumunkow yɔrɔɲini, nka o tɛna foyi ye, sabu ne ka o tɔ minw to, ne bɛna yafa olugu ma.› » 
«Aw ye taga ben Meratayimu jamana kan! Aw ye taga ben Pekodi dugumɔgɔw kan! Aw ye tugu o kɔ, ka o faga, ka o bɛɛ halaki ka ban pewu; Matigi Ala ko ten. Ne ka fɛn o fɛn fɔ aw ye, aw ye o kɛ. 
«Kɛrɛmankanw le bɛ jamana kɔnɔ, ani cɛnriba mankan. 
E, dunuɲa bɛɛ lajɛnnin ta nɛgɛkuruba, o le karira tan fɔ ka mugumugu wa! E, Babilɔni le kɛra yɔrɔ lakolon ye siya tɔw cɛ ra wa! 
Ne ka jan la ele ɲa, Babilɔni, nka sani i ye bɔ a kala ma, i minana. I juguw ka i sɔrɔ ka i mina, sabu i ka Matigi Ala sɔsɔ. 
«Matigi Ala k’a ta kɛrɛkɛminanw marayɔrɔ dayɛlɛ, a k’a ta kɛrɛkɛminan farimanw bɔ. Sabu nin le ye Fangatigi Ala, Matigi Ala ta baara ye, a bɛna min kɛ Babilɔnikaw ta jamana ra. 
Aw ye bɔ fan bɛɛ ra ka na o kama, aw ye o ta bondow dayɛlɛ, ka o borofɛnw cɛ ka o ton i ko simanton, ka dugu bɛɛ halaki pewu; foyi si kana to yi! 
Aw ye o ta misitoranw bɛɛ faga; aw ye taga o kannatigɛ misifagayɔrɔ ra. E, bɔnɔ ka o sɔrɔ, sabu o ta lon le sera, o ta kojuguw sarawagati sera. 
Minw borira ka bɔsi Babilɔni jamana kɔnɔ, aw ye olugu kan mɛn: o bɛ nana Matigi Ala, an ta Ala ta dimibɔcogo lakari Siyɔn dugu kɔnɔ, ani a k’a ta batoso dimibɔ cogo min na. 
«Aw ye kalanbonbagaw wele ka na Babilɔni kama, minw bɛɛ bɛ se kalanbon na. Aw ye na sigi k’a lamini, o si kana bɔsi. Aw ye o sara ka kaɲa ni o ta kɛwalew ye. O ka min kɛ, aw fana ye o ɲɔgɔn kɛ o ra, sabu o ka o yɛrɛ suma ni Matigi Ala ye, ka o yɛrɛ suma ni Izirayɛli ta Ala saninman ye. 
O kosɔn o ta kanbelenw bɛna benben jamalajɛnyɔrɔw ra, o ta kɛrɛkɛcɛw si mankan tɛna mɛn tuun o lon na; Matigi Ala ko ten.» 
«A flɛ, ne ni ele bɛ ɲɔgɔn na, ele jamana yɛrɛyirabaga! Matigi, Fangatigi Ala ko ten; sabu aw ta lon sera, aw ta kojugu saralon sera. 
Jamana yɛrɛyirabaga bɛna talon ka ben, mɔgɔ si tɛna a lawuri; ne bɛna tasuma don o ta duguw ra, tasuma bɛna o kɛrɛfɛyɔrɔw bɛɛ jɛni.» 
Fangatigi Ala ko: «O ka Izirayɛli ta mɔgɔw, ani Zuda ta mɔgɔw bɛɛ lajɛnnin minako juguya. Minw ka o mina, olugu bɛɛ ka o mara o ta jamana ra yi, o t’a fɛ ka o labla. 
Nka o kunmabɔbaga baraka ka bon, ale min tɔgɔ ye ko Fangatigi Ala! A bɛna wuri ka lɔ ni o kunko ye, janko ka ɲasuma don o ta jamana ra, ka ɲagban la Babilɔnikaw kan. 
«Aw ye kɛrɛkɛmuru ta Babilɔnikaw kama! Matigi Ala ko ten. Aw ye kɛrɛkɛmuru ta Babilɔni dugumɔgɔw kama! Aw ye kɛrɛkɛmuru ta o ta fagamaw, ani o ta hakiritigiw kama! 
Aw ye kɛrɛkɛmuru ta cira faninyafɔbagaw kama, o ye kɛ hakirintanw ye! Aw ye kɛrɛkɛmuru ta cɛfariw kama, o jigi ye tigɛ! 
Aw ye kɛrɛkɛmuru ta o ta sow, ani o ta sowotorow kama! Siya wɛrɛ mɔgɔ minw bɛɛ bɛ o cɛ ra, aw ye kɛrɛkɛmuru ta olugu kama, o ye kɛ i ko musow! Aw ye kɛrɛkɛmuru ta o ta naforow bɛɛ kama, ka o bɛɛ cɛ! 
Ja ye don o ta kɔw bɛɛ ra k’a jiw ja! Sabu jo caman le bɛ nin jamana ra; o ta batofɛn lɛsɛnin cɛjuguw ka o hakiri bɛɛ ɲagami. 
O kosɔn kongowuruw bɛna o ta jamana kɛ o sigiyɔrɔ ye, ani jakumawaraw; kɔnɔsogolonw bɛna a kɛ o ta so ye. Adamaden tɛna sigi yi tuun, a lakolon bɛna to wagati bɛɛ, ani tuma bɛɛ. 
A bɛna kɛ i ko Ala ka Sodɔmu ni Gomɔri ni o kɛrɛfɛdugu minw halaki; Matigi Ala ko ten. Mɔgɔ si tɛna sigi yi tuun, adamaden si tɛmɛtɔ tɛna jigi yi tuun. 
«Siya dɔ natɔ flɛ ka bɔ sahiliyanfan na! Siya camanba lo, ani o ta masacɛ barakamanw; olugu le bɛ wurira ka bɔ fɔ dugukolo dan na ka na. 
O ka o ta kalanw ni o ta tamanw kɔrɔta; mɔgɔ hinabariw lo, o tɛ makari. O mankan bɛ i ko kɔgɔji mankan, o yɛlɛnnin bɛ sow kan; o labɛnnin lo kɛrɛ kama, ka jɛn ka kɛ i ko mɔgɔ kelen, ka na ele kɛrɛ, ele Babilɔni dugu. 
Babilɔni masacɛ ka o kibaroya mɛn minkɛ, a baraka bɛɛ banna; jatigɛ k’a mina, kɔnɔnɔfiri ka a sɔrɔ, i ko muso jigibagatɔ. 
«A flɛ, jara bɛ bɔ Zuridɛn kɔtuw ra cogo min na, ka na ben bɛganw kan bɛganmarayɔrɔ ɲumanmanw na, ne fana bɛna Edɔmukaw gbɛn o cogo le ra ka bɔ o ta jamana ra yɔrɔnin kelen na. Ne yɛrɛ bɛna mɔgɔ dɔ ɲini min bɛna a ta fanga sigi o kan; sabu jɔn le bɛ se k’a yɛrɛ suma ni ne ye? Jɔn le bɛ se ka ne ɲininka ne ta kɛta ra? Sagagbɛnbaga juman le bɛ se ka lɔ ka ne kɔnɔ? 
«O ra, Matigi Ala ka ko min latigɛ Babilɔni dugu kama, ani a ka fɛn min labɛn Babilɔnikaw kama, aw ye o lamɛn! Sigiya t’a ra, o bɛna o sama ka taga ni o ye i ko sagaden barakantan; sigiya t’a ra, o bɛna o ta jamana halaki k’a kɛ yɔrɔ lakolon ye. 
Babilɔni minatɔ mankan kosɔn dugukolo bɛna yɛrɛyɛrɛ; mankanba dɔ bɛna bɔ siyaw cɛ ra!» 
﻿Yeremi.
51.
Matigi Ala ko: «A flɛ, ne bɛna cɛnrikɛfɔɲɔ dɔ lawuri Babilɔni kama, ani Lɛvu Kamayi ta mɔgɔw kama. 
Ne bɛna siya wɛrɛ mɔgɔ dɔw ci Babilɔnikaw kama, ka na o fiyɛ i ko siman, ka o ta jamana lakolon to. Ni kojugu lon nana se a ma, o mɔgɔw bɛna na a kama ka bɔ fan bɛɛ ra.» 
Aw kana a to kalantigiw ye o ta kalanw samayɔrɔ sɔrɔ, aw kana a to o ye o ta kɛrɛkɛderege donyɔrɔ sɔrɔ; aw kana o ta kɛrɛkɛden kanbelenw to yi, aw ye o ta kɛrɛkɛjama bɛɛ halaki pewu! 
Aw ye o faga ka o suw benben Babilɔni jamana kɔnɔ, ka o sɔgɔ ni muru ye ka o su benben Babilɔni dugukɔnɔsiraw kan. 
Sabu Izirayɛli ni Zuda ta Ala ma taga ka o to, ka o kelen to i ko muso cɛ sanin; Fangatigi Ala ma taga ka o to, hali ni a kɛra ko o ta jamana bɛɛ lajɛnnin ka hakɛkow kɛ Izirayɛli ta Ala saninman ɲa kɔrɔ. 
Aw ye bori ka bɔ Babilɔni, bɛɛ ye bori k’a yɛrɛ kisi, janko aw kana na sa o ta terenbariyaw kosɔn, sabu nin ye Matigi Ala ta dimibɔlon le ye; o ka kan ni min ye, a bɛna o sara ni o le ye. 
Babilɔni tun bɛ Matigi Ala boro kɔnɔ i ko sanin jifiyɛ, dunuɲa bɛɛ minna jifiyɛ min na fɔ ka ɲanamini; siyaw k’a ta duvɛn min, o kosɔn fatɔya blara o ra. 
Nka Babilɔni barara ka ben fɔ ka mugumugu. Aw ye maɲumankokanw fɔ a ma, aw ye fla munta ɲini a ta joriw kosɔn; a bɛ se ka kɛ ko a bɛna kɛnɛya tuun. 
An kɔni tun b’a fɛ ka Babilɔni ta bana kɛnɛya, nka a ma se ka kɛnɛya. An y’a to yi, an bɛɛ ye taga an ta jamana ra; sabu a ta kiti bonya sera fɔ sankolo ma, a sera fɔ sankabaw ma. 
Matigi Ala ka an ta terenninya yira kɛnɛ kan; aw ye na an ye Matigi Ala, an ta Ala ta kobaw lakari Siyɔn dugu kɔnɔ. 
Aw ye aw ta biɲɛw dabɔ, aw ye aw ta biɲɛforogo fa! Matigi Ala ka Mɛdikaw ta masacɛw kɔnɔnɔsu, sabu a k’a latigɛ ko a bɛ Babilɔni halaki. Matigi Ala bɛna a yɛrɛ dimibɔ, k’a ta batoso fana dimibɔ. 
Aw ye tagamasiyɛn dɔ kɔrɔta Babilɔni kogow kɔrɔ, aw ye dɔ fara dugu kɔrɔsibagaw kan, aw ye kɛrɛkɛdenw lɔlɔ ka dugu kɔrɔsi, kɛrɛkɛden dɔw ye dogo ka o juguw kɔnɔ, sabu Matigi Ala tun ka min fɔ Babilɔnikaw ta ko ra, a ka min latigɛ, a bɛna o kɛ. 
Babilɔni, ele min siginin bɛ jiba kɛrɛ fɛ, naforobaw bɛ ele min fɛ, i laban sera, i ta tɔɲɔri minan fara! 
Fangatigi Ala karira a yɛrɛ tɔgɔ ra: «Can lo, ne bɛna i ta jamana fa mɔgɔw ra, ka o caya i ko tɔnw; o ɲagaritɔ bɛna to ka kule ci i kunna.» 
Matigi Ala ka dugukolo dan a ta sebagaya baraka ra, ka dunuɲa ju sigi a ta hakiritigiya baraka ra, ka sankolo dan a ta faamuri baraka ra. 
Ni a k’a ta sankurukan bɔ, jibaw bɛ lajɛn sankolo kɔnɔ, a bɛ sankabaw lana ka bɔ fɔ dunuɲa danw na; a bɛ sanmanamanaw bɔ sanji cɛ ra, a bɛ fɔɲɔ labɔ a marayɔrɔw ra. 
«Adamaden bɛɛ ye naloman le ye, o si tɛ ko lɔn; saninfagabaga bɛ jo min lalaga, o maroya bɛ ban ka ale yɛrɛ mina; a bɛ o fɛnw lalaga ka mɔgɔw nɛgɛ le, sabu nɛnɛkiri tɛ o fɛnw na. 
Fɛngbansanw lo, baarakunntanw lo; ni o ta kojugu saralon nana se, o bɛɛ bɛna halaki. 
Nka Ala min bɛ Yakuba ta mɔgɔw fɛ, ale tɛ o cogo ra; ale le ka fɛn bɛɛ dan. Izirayɛli le ye a ta siya ye, Fangatigi Ala, o ye a tɔgɔ ye.» 
«Babilɔni, ele tun kɛra ne boro i ko nɛgɛkuru, i ko kɛrɛkɛminan; ne ka ele kɛ ka siya tɔw bugɔ ka o ben, ne ka ele kɛ ka jamana dɔw halaki. 
Ne ka ele kɛ ka so ni sotigi bugɔ ka o ben, ne ka ele kɛ ka sowotoro ni a boribaga bugɔ ka o ben, 
ne ka ele kɛ ka cɛw ni musow bugɔ ka o ben, ne ka ele kɛ ka mɔgɔkɔrɔbaw ni denmisɛnw bugɔ ka o ben, ne ka ele kɛ ka kanbelenw ni sunguruw bugɔ ka o ben, 
ne ka ele kɛ ka sagagbɛnbaga ni a ta sagakuru bugɔ ka o ben, ne ka ele kɛ ka sɛnɛkɛbaga ni a ta misidaba bugɔ ka o ben, ne ka ele kɛ ka jamanatigiw ni kuntigiw bugɔ ka o ben. 
Nka Babilɔnikaw ka kojugu minw bɛɛ kɛ Siyɔn dugu ra, ne bɛna o juru sara o ra, ne bɛna o juru sara Babilɔni jamana mɔgɔw ra aw yɛrɛ ɲa na; Matigi Ala ko ten.» 
«A flɛ, ne ni ele bɛ ɲɔgɔn na, ele kuru cɛnrikɛbaga! Matigi Ala ko ten. Ele min tun bɛ dunuɲa bɛɛ halaki, ne bɛna ne boro bɔ ele kama, ka i kolonkolon ka bɔ fara kunna ka i ben, ka i kɛ kuru jɛninin ye. 
Kabakuru si tɛna bɔ ele ra ka o kɛ bon kabakuru fɔlɔ ye, kabakuru tɛna bɔ ka o kɛ bon jusiginan kabakuru ye; sabu ele bɛna kɛ yɔrɔ lakolonba le ye, ka to ten tuma bɛɛ. Matigi Ala ko ten.» 
«A ye tagamasiyɛn dɔ kɔrɔta jamana kɔnɔ, aw ye buru fiyɛ siyaw cɛ ra, aw ye siyaw wele ka bla a kama, aw ye nin maraw mɔgɔw wele a kama: Ararati, ani Mini, ani Asikenazi maraw. Aw ye kɛrɛkuntigiw wele a kama, aw ye bɔ a kama ni sow ye, camanba i ko tɔnw. 
Aw ye siyaw wele a kama, ani Mɛdikaw ta masacɛw, o ta jamanatigiw, ani o ta ɲamɔgɔw bɛɛ, ani jamana minw bɛɛ bɛ o ta mara kɔnɔ. 
Dugukolo yuguyugura, a yɛrɛyɛrɛra, sabu Matigi Ala tun ka min latigɛ Babilɔni kama, o bɛ kɛ: a bɛna Babilɔni jamana kɛ yɔrɔ lakolon ye, mɔgɔ tɛna sigi yɔrɔ min na tuun. 
Babilɔni kɛrɛkɛdenw ka kɛrɛ dabla; o tora kɛrɛkunbɛnbonw kɔnɔ. O ta cɛfariya banna; o kɛra musow le ye. O juguw ka tasuma don o sigiyɔrɔw ra, ka o ta dugu dondaw sɔgɔnanw karikari. 
Ciraden dɔ tagatɔ bɛ ciraden dɔ natɔ kunbɛn, kibaroyafɔbaga dɔ bɛ dɔ kunbɛn; olugu bɛɛ bɛ tagara a fɔ Babilɔni masacɛ ye ko a ta dugu bɛɛ lajɛnnin minana. 
Tɛmɛsiraw bɛɛ minana, tasuma donna kɔdarabinw na, kɛrɛkɛcɛw jigi tigɛra.» 
Fangatigi Ala, Izirayɛli ta Ala ko: «Babilɔni dugu bɛ i ko simangbasikɛnɛ, wagati min o b’a dondon; a tora dɔɔnin, a ta simantigɛwagati bɛna se.» 
«Babilɔni masacɛ Nebukadinɛsari ka an domu, ka an ban pewu, ka an kɛ i ko minan lakolon; a ka an kunu i ko kɔgɔji danfɛn barakaman bɛ mɔgɔ kunu cogo min na. A ka an ta fɛnw bɛɛ ra ɲumanmanw kɛ k’a kɔnɔbara fa, ka sɔrɔ ka an gbɛn ka bɔ an ta jamana ra. 
O ka minakojuguya min la an kan, o hakɛ ye ben Babilɔnikaw kan. Siyɔn dugumɔgɔw ko ten. An fagari hakɛ ye ben Babilɔni jamana mɔgɔw kan.» Zeruzalɛmu dugumɔgɔw ko ten. 
O kosɔn Matigi Ala ko: «A flɛ, ne bɛna lɔ ni aw kunko ye, ne bɛna aw dimibɔ; ne bɛna Babilɔni ta kɔba ji ja, k’a bununji ja. 
Babilɔni dugu bɛna kɛ kabakuruton le ye, a bɛ kɛ kongowuruw dogoyɔrɔ ye; o ta ko bɛna kɛ jatigɛkoba ye, o bɛ kɛ lɔgɔbɔrifɛn ye, mɔgɔ si tɛna sigi Babilɔni tuun. 
O bɛna kasi ɲɔgɔn fɛ i ko jarakanbelenw, o bɛna mankan ci i ko jaradenw. 
Ni o ta nege wurira o nɔ fɛ kosɛbɛ tuma min na, o tuma, ne bɛna ɲanagbɛba labɛn o ye; k’a to o ye min fɔ ka ɲanamini, ka o jusu diya kosɛbɛ; o kɔ, o bɛ sunɔgɔ banbari kɛ, o tɛna wuri sunɔgɔ min na ka ye; Matigi Ala ko ten. 
Ne bɛna o mina ka jigi ni o ye fagariyɔrɔ ra, i ko o bɛ taga ni sagaden ye a fagayɔrɔ ra cogo min na, i ko o bɛ taga ni sagajigiw ni bakɔrɔninw ye cogo min na.» 
E, Sesaki minana wa? Dunuɲa bɛɛ lajɛnnin tun bɛ min tando, o le tagara wa? E, Babilɔni ta ko kɛra jatigɛkoba ye siyaw cɛ ra dɛ! 
Kɔgɔji wurira ka ben Babilɔni kan, a jiwoyobaw ni a mankan k’a datugu pewu! 
A ta duguw kɛra yɔrɔ lakolonw ye, jamana kɛra yɔrɔjalan ye, ani kongokolon; mɔgɔ tɛna sigi o ta jamana ra tuun, adamaden si tɛna tɛmɛ yi tuun. 
Ne bɛna wuri Bɛli kama Babilɔni; a ka fɛn minw kunu, ne bɛna o sama ka bɔ a da ra. Siya tɔw tɛna to ka bori ka na a fɛ tuun; Babilɔni dugu kogow fana bɛna ben. 
«Ne ta mɔgɔw, aw ye bɔ Babilɔni dugu kɔnɔ, aw ye bori ka aw yɛrɛ kisi, ka bɔ Matigi Ala ta dimiba kɔrɔ. 
Aw bɛna kibaroya minw mɛn jamana kɔnɔ, aw kana a to o ye aw fari faga, walama ka aw lasiran; san dɔ ra o bɛ kibaroya dɔ fɔ, san wɛrɛ o bɛ dɔ wɛrɛ fɔ. Tɔɲɔri bɛna caya jamana kɔnɔ, kuntigi dɔ bɛna wuri dɔ kama. 
O kosɔn, lon dɔ bɛna se, o lon na ne bɛna wuri Babilɔni ta jow kama; o ta jamana bɛɛ lajɛnnin bɛna maroya, o ta mɔgɔ faganinw suw bɛɛ lalanin bɛna to jamana kɔnɔ yi. 
Sankolo ni dugukolo ni o kɔnɔfɛnw bɛɛ bɛna ɲagarikanbaw bɔ Babilɔni kosɔn; sabu cɛnrikɛbagaw bɛna na ka bɔ sahiliyanfan na ka na ben o kan; Matigi Ala ko ten.» 
Babilɔni fana ka kan ka ben Izirayɛli ta mɔgɔ faganinw kosɔn, i n’a fɔ dunuɲa fan bɛɛ mɔgɔ fagara, ka benben Babilɔni sababu ra cogo min na. 
Aw minw bɔsira kɛrɛkɛmuru boro, aw ye taga, aw kana lɔ! Ka aw to yɔrɔjan, aw ye aw hakiri to Matigi Ala ra, Zeruzalɛmu ko ye to aw jusu ra. 
An tun maroyara, sabu o tun ka an mafiyɛnya. An kun tun suurura, sabu jamana wɛrɛ mɔgɔ dɔw nana ka na don Matigi Ala ta bon yɔrɔ saninmanw kɔnɔ. 
«O kosɔn, lon dɔ bɛna se, Matigi Ala ko ten, ne bɛna wuri o ta jow kama; mɔgɔ mandiminin minw bɛ ɲini ka sa, olugu bɛna ŋuna jamana yɔrɔ bɛɛ ra. 
Hali ni Babilɔni ka yɛlɛn ka se fɔ sankolo ma, k’a ta bon barakamanw lɔ ka yɛlɛn fɔ san fɛ, o bɛɛ n’a ta, ne bɛna cɛnrikɛbagaw lana a kama; Matigi Ala ko ten.» 
Kulekan dɔ bɛ bɔra Babilɔni, cɛnriba dɔ mankan bɛ bɔra Babilɔnikaw ta jamana ra. 
Sabu Matigi Ala bɛna Babilɔni halaki, a bɛna o ta mankanba bɛɛ mala. O juguw bɛ i ko jikurubaw, o mankan bɛ i ko jibaw mankan, o kan bɛ bɔra ni barakaba ye. 
Sabu cɛnrikɛbagaw bɛ nana o kama, o bɛ nana Babilɔni kama. Babilɔnikaw ta cɛfariw minana, o ta kalanw karira; sabu Matigi Ala ye mɔgɔ sarabaga Ala le ye, a bɛ bɛɛ sara ka kaɲa ni a ta kɛta ye! 
«Ne bɛna o ta kuntigiw ni o ta hakiritigiw lamin fɔ ka o ɲanamini, ani o ta jamanatigiw, ni o ta ɲamɔgɔw, ni o ta cɛfariw. O bɛna sunɔgɔ banbari le kɛ, o tɛna wuri sunɔgɔ min na ka ye. Masacɛ le ko ten, masacɛ min tɔgɔ ye ko Fangatigi Ala. 
Fangatigi Ala ko: Babilɔni dugu laminikogojanbaw bɛɛ bɛna waraga ka benben. Tasuma bɛna dugu donda kon jamijanw jɛni. Mɔgɔw bɛ baara kɛ gbansan le, siyaw bɛ o yɛrɛ sɛgɛ ka na o ta sɛgɛ tɔnɔ laban tasuma le ra.» 
Ayiwa, cira Yeremi tun ka nin cira di Seraya ma, Maseya dencɛ Neriya dencɛ, wagati min Seraya tun bɛ tagara Babilɔni ni Zuda masacɛ Sedesiyasi ye; o tun kɛra Sedesiyasi ta masaya san naaninan na. O y’a sɔrɔ Seraya tun ye Zuda masaso ɲamɔgɔ fɔlɔ ye. 
Kojugu minw bɛɛ tun bɛna se Babilɔni ma, nin ko minw bɛɛ tun sɛbɛra Babilɔni ta ko ra, Yeremi tun ka o bɛɛ sɛbɛ gbolokitabu dɔ kan. 
Yeremi k’a fɔ Seraya ye ko: «Ni i ka se Babilɔni, i ye jija ka nin kow bɛɛ karan ni kanba ye; 
i y’a fɔ ko: ‹Matigi Ala, ele yɛrɛ le k’a fɔ ko i bɛna nin yɔrɔ halaki, janko adamaden kana sigi a ra tuun, walama bɛgan; a ye kɛ yɔrɔ lakolon ye tuma bɛɛ ka to ten.› 
Ni i ka nin kitabu karan ka ban tuma min na, i ye kabakuru dɔ siri a ra, k’a firi Efirati baji ra. 
O kɔ, i y’a fɔ ko: ‹Babilɔni bɛna tunu nin cogo le ra; ne bɛna kojuguba minw ben Babilɔni kan, a tɛna se ka wuri ka bɔ o ra tuun fiyewu. O bɛna halaki ka ban.› » Nin ye Yeremi ta kumaw laban ye. 
﻿Yeremi.
52.
Sedesiyasi sigira masaya ra k’a si to san mugan ni kelen. A ka san tan ni kelen le kɛ masaya ra; a siginin tun bɛ Zeruzalɛmu. A bamuso tɔgɔ tun ye ko Hamutali. Yeremi denmuso tun lo; Libinaka tun lo. 
A ka kojugu kɛ Matigi Ala ɲa kɔrɔ, i n’a fɔ Yehoyakimu tun k’a kɛ cogo min na. 
Nin kow bɛɛ tun sera Zeruzalɛmu dugu ni Zuda mara ma, Matigi Ala ta dimi le kosɔn. A laban, Matigi Ala nana o gbɛn ka bɔ a yɛrɛ ɲa kɔrɔ. O kɔ fɛ, Sedesiyasi belen nana muruti Babilɔni masacɛ ma. 
Sedesiyasi ta masaya san kɔnɔntɔnnan na, o san karo tannan na, o karo tere tannan na, Babilɔni masacɛ Nebukadinɛsari nana Zeruzalɛmu dugu kama tuun ni a ta kɛrɛkɛjama bɛɛ ye, ka na dugu lamini; o ka tintin dɔw lɔ ka dugu lamini. 
O ka dugu lamini ten ka taga se fɔ masacɛ Sedesiyasi ta masaya san tan ni kelennan ma. 
O san karo naaninan, o karo tere kɔnɔntɔnnan, kɔngɔ nana gban dugumɔgɔw ra k’a sɔrɔ domuni si tun tɛ o boro tuun minkɛ, 
o ka wo dɔ bɔ kogo ra. Kɛrɛkɛcɛw bɛɛ bɔra o sira fɛ su fɛ, kogo fla cɛ ma, masacɛ ta yiritu fan na, ka bori ka taga Zuridɛn kɛnɛgbɛ sira fɛ. O y’a sɔrɔ Babilɔnikaw tun ka dugu lamini. 
Nka Babilɔnikaw ta kɛrɛkɛjama ka masacɛ Sedesiyasi gbɛn ka taga a mina Zeriko kɛnɛgbɛyɔrɔ ra. A ta kɛrɛkɛjama bɛɛ borira ka janjan k’a to yi. 
O ka masacɛ Sedesiyasi mina ka taga ni a ye Babilɔni masacɛ fɛ Ribila, Hamati ta jamana ra ka taga a ta kiti tigɛ. 
Babilɔni masacɛ ka Sedesiyasi dencɛw kannatigɛ Ribila a yɛrɛ ɲa na. A ka Zuda mara ɲamɔgɔw bɛɛ kannatigɛ fana Ribila. 
O kɔ, Babilɔni masacɛ ka Sedesiyasi yɛrɛ ɲadenw ci, k’a siri ni siranɛgɛ jɔrɔkɔw ye, ka taga ni a ye Babilɔni, ka taga a bla kaso ra yi, fɔ ka taga se a saya ma. 
Babilɔni masacɛ Nebukadinɛsari ta masaya san tan ni kɔnɔntɔnnan na, o san karo loorunan, o karo tere tannan, Nebuzaradan nana Zeruzalɛmu. Ale tun ye Babilɔni masacɛ ta jamana kuntigi dɔ ye, ani masaso kɔrɔsibagaw kuntigi. 
A ka Matigi Ala ta batoso jɛni, ani Zuda masacɛ ta so, ani dugu bonw bɛɛ; a ka bon ɲanamanw bɛɛ jɛni. 
Babilɔnikaw ta kɛrɛkɛjama min tun bɛ ni masaso kɔrɔsibagaw kuntigi ye, olugu ka Zeruzalɛmu dugu kogow bɛɛ cici. 
Masaso kɔrɔsibagaw kuntigi Nebuzaradan ka jamana dɛsɛbagatɔ dɔw mina ka taga ni olugu ye, ani mɔgɔ tɔ minw tun tora dugu kɔnɔ, ani minw tun ka o yɛrɛ di Babilɔni masacɛ ma, ani bororabaarakɛbagaw. 
Nka Nebuzaradan ka dɛsɛbagatɔ dɔw to yi, janko olugu ye kɛ rɛzɛnw ni forow sɛnɛ ye. 
Matigi Ala ta batoso ta samasen siranɛgɛramanw, ani a wotoro siranɛgɛramanw, ani a minanba koorinin min tun lalagara ni siranɛgɛ ye, Babilɔnikaw ka o bɛɛ cici, ka taga ni o siranɛgɛ ye Babilɔni. 
O ka a siranɛgɛdagaw, ani a buguricɛnanw, ani a muruw, ani jifiyɛw, ani a sɛtiw ta. O tun bɛ baara kɛ ni siranɛgɛfɛn min o min ye Alabatoso kɔnɔ, o ka o bɛɛ ta. 
Masaso kɔrɔsibagaw kuntigi ka tasaw, ani tasumabɔnanw, ani jifiyɛw, ani nɛgɛdagaw, ani saninfitinablananw, ani sɛtiw, ani jifiyɛw bɛɛ ta; fɛn o fɛn tun ye sanin ye, ani fɛn o fɛn tun ye warigbɛ ye, a ka o bɛɛ ta. 
Masacɛ Sulemani tun ka fɛn minw lalaga Ala batoso kama, min ye samasen fla ye, ani minanba koorinin, ani misi tan ni fla min lalagara ni siranɛgɛ ye ka minanba sigi o kunna, ani wotorow, mɔgɔ si tun tɛ o siranɛgɛ hakɛya lɔn. 
Min ye samasenw ye, samasen bɛɛ kelen kelen janya tun ye nɔngɔn ɲa tan ni seegi ye, a lamini tun ye nɔngɔn ɲa tan ni fla ye, a siranɛgɛ bonya tun bɛ borokanden naani bɔ; wo tun bɛ samasenw kɔnɔ. 
O tun ka datugunan dɔw kɛ o ra ni siranɛgɛ ye; o janya tun ye nɔngɔn ɲa looru. O tun ka jɔ bisigiya dɔw kɛ ka samasen sanfɛyɔrɔ ɲɛgɛn, ani gerenadi yiriden bisigiyaw; o bɛɛ tun ye siranɛgɛ le ye. Samasen fla bɛɛ cogoya tun ye kelen ye, ani yiriden minw tun kɛra ka o ɲɛgɛnɲɛgɛn. 
Gerenadi yiriden bikɔnɔntɔn ni wɔɔrɔ le tun b’a kɛrɛfɛyɔrɔw ra; yiriden minw tun kɛra ka jɔw lamini, o tun ye yiriden kɛmɛ. 
Masaso kɔrɔsibaga kuntigi ka sarakalasebagaw kuntigiba Seraya fana mina, ani a dɛmɛbaga min tun ye sarakalasebaga Sofoni ye, ani sarakalasebaga saba minw tun bɛ Alabatosoba donda kɔrɔsibagaw ye. 
A ka dugu kɛrɛkɛjama ɲamɔgɔba dɔ fana mina, ani Zuda masacɛ ladibaga cɛ wolonfla minw tun tora dugu kɔnɔ, ani kɛrɛkɛjama kuntigi ta sɛbɛrikɛbaga min tun bɛ cɛdenw tɔgɔw sɛbɛ ka o ta kɛrɛkɛdenya ra, ani Zuda mara cɛ biwɔɔrɔ; olugu tun bɛ dugu kɔnɔ yi. 
Masaso kɔrɔsibagaw kuntigi Nebuzaradan ka o mɔgɔw mina ka taga ni o ye Ribila, Babilɔni masacɛ fɛ. 
Babilɔni masacɛ ka o faga Ribila, Hamati mara ra. 
Nebukadinɛsari ka mɔgɔ da min mina ka taga ni o ye, o flɛ nin ye: A ta masaya san wolonflanan na, a ka Zuda mara mɔgɔ waga saba ni mɔgɔ mugan ni saba (3 023) le mina ka taga ni o ye. 
A ta masaya san tan ni seeginan na, a nana Zeruzalɛmuka mɔgɔ kɛmɛ seegi ni mɔgɔ bisaba ni fla (832) le mina ka taga ni o ye. 
Nebukadinɛsari ta masaya san mugan ni sabanan na, masaso kɔrɔsibaga kuntigi Nebuzaradan nana Zuda mara mɔgɔ kɛmɛ wolonfla ni mɔgɔ binaani ni looru (745) mina ka taga ni o ye. Mɔgɔ minaninw bɛɛ lajɛnnin kɛra mɔgɔ waga naani ni kɛmɛ wɔɔrɔ (4 600). 
Ayiwa, Masacɛ Yehoyakini ta minari san bisaba ni wolonflanan na, san min na Evili Merodaki kɛra Babilɔni masacɛ ye, o san karo tan ni flanan na, ani o karo tere mugan ni loorunan, Babilɔni masacɛ ka Zuda masacɛ Yehoyakini labla, k’a labɔ kasobon na. 
A ka Yehoyakimu minako ɲa kosɛbɛ. Masacɛ tɔ minw tun minana ka taga to ale kɔrɔ Babilɔni, a ka Yehoyakimu sigi olugu bɛɛ kunna. 
O ka Yehoyakini ta kasodenderegew bɔ a ra. A ka domuni kɛ ni Babilɔni masacɛ yɛrɛ ye lon o lon, a si tɔ bɛɛ ra. 
Babilɔni masacɛ k’a mako bɛɛ ɲa o cogo le ra lon o lon, a si tɔ bɛɛ ra, fɔ ka taga a sa.
﻿Kasikan kitabu.
1.
E, dugu min tun fara mɔgɔw ra fɔlɔfɔlɔ, bi o le kɛra dugu lakolon ye tan! Siyaw bɛɛ tun bɛ dugu min ko fɔra fɔlɔfɔlɔ, bi o dugu le kɛra i ko muso cɛ sanin! Dugu min tun siginin bɛ kuntigiya ra jamanaw kunna fɔlɔfɔlɔ, bi o dugu le blara jamana tɔw ta fanga kɔrɔ! 
A bɛ kasi o, ka kasi su bɛɛ; a ɲada bɛɛ fara ɲaji ra. A kanubagaw bɛɛ ra, mɔgɔ si ma sɔrɔ k’a jusu saaro. A teriw bɛɛ k’a janfa; o bɛɛ yɛlɛmana ka kɛ a juguw ye. 
O ka Zuda ta mɔgɔw mina ka taga ni o ye, ka taga o bla jɔnyagbɛlɛn le ra. O siginin bɛ siyaw cɛ ra, nka o tɛ laganfiya sɔrɔra. O nɔgbɛnbagaw bɛɛ ka o gbɛn ka o mina; o y’a sɔrɔ a deguninba tun lo. 
Siyɔn dugu ta siraw bɛ sukasi kɛra, sabu mɔgɔ si tɛ nana ɲanagbɛw ra o siraw fɛ tuun. O ta sarakalasebagaw bɛ ŋunana, o ta sunguruw jusukun tɔɔrɔra. Dugu dondaw bɛɛ benbenna, dugu yɛrɛ ko bɛɛ kɛra jusukasi ko ye. 
O juguw sigira o kunna; o ɲasumanin le siginin bɛ o kunna, sabu Matigi Ala yɛrɛ le ka nin tɔɔrɔ la o kan o ta hakɛw caya kosɔn. O ka o denw mina ka taga ni o ye; olugu tagara kɛ o juguw ta jɔnw ye. 
Siyɔn dugu ta nɔɔrɔ bɛɛ bɔra a kan. O ta kuntigiw kɛra i ko mankalaninw, domunikɛyɔrɔ tɛ minw fɛ tuun. O bɛ bori o nɔgbɛnbaga ɲa, k’a sɔrɔ baraka si tɛ o ra tuun. 
Naforoba min tun bɛ Zeruzalɛmukaw fɛ fɔlɔfɔlɔ, sisan o ta sɛgɛ wagati ra, o bɛ miirira o naforoba ko ra ka o to yaala ra jamanaw ni ɲɔgɔn cɛ. O ta mɔgɔw donna o juguw boro, mɔgɔ si ma sɔrɔ ka o bɔsi; o juguw ka o halakitɔ ye ten minkɛ, olugu ka kɛ o lɔgɔbɔ ye. 
Zeruzalɛmu dugu ta jurumunw cayara fɔ k’a dama tɛmɛ; o kosɔn a kɛra yɔrɔ saninyabari ye. Minw bɛɛ tun b’a bonyara, olugu k’a fari lakolon ye minkɛ, o b’a dɔgɔyara sisan. Ale yɛrɛ bɛ ŋunana le, fɔ a b’a ɲa dogo. 
A ta nɔgɔninya nɔ bɛ a ta derege dugumayɔrɔ ra. Ko min tun bɛna a sɔrɔ kɔ fɛ, a tun ma o jate mina. A bencogo kɛra kabako le ye; mɔgɔ si fana ma sɔrɔ k’a jusu saaro. A ko: «E, Matigi Ala, ne ta sɛgɛ flɛ, sabu ne juguw sera ne ra.» 
A juguw ka a borofɛn nafaman bɛɛ cɛ. A ka siya wɛrɛw dontɔ ye a ta yɔrɔ saninman kɔnɔ; k’a sɔrɔ ele Ala tun ka o siyaw bari, ko o man kan ka don i ta mɔgɔw ta jɛn ra. 
A ta mɔgɔw bɛɛ ŋunatɔ le bɛ o ta domuni ɲini. O borofɛn minw ko tun ka gbɛlɛn o ma, o ka o di o juguw ma, janko ka domuni sɔrɔ k’a domu, ka baraka dɔɔnin don o yɛrɛ ra. «E, Matigi Ala, i ɲa lɔ ne ra ka ne flɛ, sabu mɔgɔ si tɛ ne jatera fɛn ye tuun.» 
Aw minw bɛ tɛmɛna sira kan, aw tɛ ne ta sɛgɛ jatera fɛn ye wa? Aw ye aw ɲa lɔ ne ra ka ne flɛ; jɔn ta tɔɔrɔ le ka ne ta bɔ? Jɔn ta tɔɔrɔ bɛ i ko nin tɔɔrɔ min benna ne kan, Matigi Ala ka min ben ne kan a ta dimiba lon na? 
A tora san fɛ ka tasuma lajigi ka n’a don fɔ ne korokunw na. A ka jɔ siri ne sen kɔrɔ, ka ne laben kɔ fɛ. A ka ne halaki pewu; ne sɛgɛninba lo lon bɛɛ. 
A yɛrɛ boro ka ne ta terenbariyakow siri k’a kɛ i ko yiri min bɛ la sɛnɛkɛmisi kan na; a ka o siri ɲɔgɔn na ka o la ne kan na, fɔ ka ne baraka bɛɛ ban. Matigi ka ne don mɔgɔ dɔw boro, ne fanga tɛ se mɔgɔ minw kɔrɔ. 
Ne ta kɛrɛkɛcɛfari minw bɛɛ tun bɛ ni ne ye, Matigi ka olugu bɛɛ gbɛn. A ka kɛrɛkɛjama dɔ wele ne kama, janko ka ne ta kanbelenw terege; Matigi ka Zuda mara ta dugumɔgɔw terege a sen kɔrɔ i ko rɛzɛn bɛ cɔngɔ cogo min na. 
O le kosɔn, ne bɛ kasira. E, ne ɲadenw fara ji ra, sabu ne jusu saarobaga yɔrɔ janyara ne ra, ale min tun bɛ se ka ne ja gbɛlɛya. Ne dencɛw bɛɛ halakira ka ban, sabu ne juguw baraka bonyara ni ne ta ye. 
Siyɔn k’a boro lɔ mɔgɔw ye, nka mɔgɔ si ma sɔrɔ k’a jusu saaro. Matigi Ala ka ci dɔ di Yakuba ta denw ta juguw ma, ko o juguw ye o lamini yɔrɔ bɛɛ ra. Zeruzalɛmu dugu kɛra yɔrɔ saninyabari ye olugu ɲa kɔrɔ. 
Matigi Ala ta le ye can ye; sabu ne le murutira ka ban a ta kuma ma. Aw siyaw bɛɛ, aw ye ne lamɛn! Aw ye ne ta dimi flɛ: O ka ne ta sungurudenw, ani ne ta kanbelenw mina ka taga ni o ye. 
Minw tun bɛ ne kanuna fɔlɔfɔlɔ, ne ka olugu wele, nka o ka ne janfa. Ne ta sarakalasebagaw, ani ne ta cɛkɔrɔbaw fagara dugu kɔnɔ; o tun bɛ domuni le ɲinina, janko ka baraka don o yɛrɛ ra. 
E, Matigi Ala, a flɛ, ne deguninba lo. Ne kɔnɔ bɛɛ ɲagamina; ne jusu bɛɛ ɲagamina, sabu ne le murutira ka ban i ta kuma ma pewu! Kɛnɛ ma, mɔgɔw bɛ fagara ni kɛrɛkɛmuru ye; so kɔnɔ, saya le bɛ yi! 
Mɔgɔw ka ne ŋunakan mɛn, nka mɔgɔ si ma na ne jusu saaro. Kojugu min sera ne ma, ne juguw bɛɛ ka o mɛn; ele Ala sɔnna ka o kɛ ne ra minkɛ, o diyara o ye sa. I tun ka lon min ko fɔ, a to o lon ye se; k’a to ne juguw fana ye kɛ i n’a fɔ ne. 
I kana i hakiri bɔ o ta kojuguw kɔ! I ka min kɛ ne ra ne ta terenbariyakow kosɔn, i ye o ɲɔgɔn le fana kɛ o ra; sabu ne ŋunakan cayara, ne baraka banna pewu. 
﻿Kasikan.
2.
E, Matigi dimina fɔ a ka Siyɔn dugu datugu ni sankabaw ye, k’a kɛ dibi ye! A ka Izirayɛli ta nɔɔrɔ bɛɛ bɔ a kan, k’a ben dugu ma. O dugu le tun bɛ i ko a senlayɔrɔ; nka a ma sɔn k’a hakiri to o ra, a ta dimilon na. 
Matigi ka Yakuba ta duguw bɛɛ halaki ka o ban pewu, hali a ma hina o ra. A jusu bɔninba ka Zuda mara ta dugu barakamanw benben. Jamana ni a kuntigiw bɛɛ, o ka o bɛɛ ben dugu ma ka o lamaroya. 
A ta dimiba kosɔn, a ka Izirayɛli ta baraka bɔ a kan. Wagati min na o juguw wurira o kama, a banna k’a boro bɔ ka o dɛmɛ. A ka tasumaba mana Yakuba ta so kɔnɔ, ka o ta yɔrɔw fan bɛɛ jɛni. 
A k’a ta kalan sama a ta mɔgɔw kama, i n’a fɔ o jugu dɔ. A ka kalan mina ni a kininboro ye a ta mɔgɔw kama, i n’a fɔ o kɛrɛbaga dɔ. Mɔgɔw ɲa tun bɛ bɔ mɔgɔ minw bɛɛ fɛ, a ka olugu bɛɛ faga Siyɔn dugu ta sow kɔnɔ. A k’a ta dimiba lajigi o kan i ko tasuma. 
Matigi kɛra i ko Izirayɛli jugu dɔ; a ka Izirayɛlimɔgɔw halaki ka o ban pewu. A ka o ta masabonbaw bɛɛ halaki, ka o ta bon barakamanw cɛn. A ka ɲaji ni kasi caya Zuda mara mɔgɔw cɛ ra. 
A k’a yɛrɛ ta yɔrɔ laminikogo cɛn, i ko nankɔ ta sansan bɛ cɛn cogo min na; a k’a ta ɲɔgɔnkunbɛnyɔrɔ cɛn. Matigi Ala ka mɔgɔw hakiri bɔ ɲanagbɛw, ani Nɛnɛkirilonw* kɔ Siyɔn dugu kɔnɔ. A ta dimiba kosɔn, a ka masacɛw ani sarakalasebagaw bɛɛ dɔgɔya. 
Matigi banna a ta sarakajɛnifɛn* na; a k’a kɔ don a ta yɔrɔ saninman ma. A ka Siyɔn dugu masabonw labla, k’a to o juguw ka o kogow cici. Mankanw cayara Matigi Ala ta batoso kɔnɔ, k’a kɛ i ko ɲanagbɛlon dɔ ta mankan. 
Matigi Ala k’a latigɛ ko a bɛ Siyɔn dugu laminikogow ci. A ka juru la k’a suma, a fana ma sɔn k’a ciri dabla fiyewu! A ka dugu kogo barakamanw ni a laminikogow bla sukasi ra; o bɛɛ benbenna ɲɔgɔn kan. 
Dugu donda konw karira ka ben fɔ ka don bɔgɔ ra, dugukolo ra; a ka konw sɔgɔnanw cɛn, ka o bɛɛ karikari. O ta masacɛ ni o ta kuntigiw bɛ siya wɛrɛw boro. Sariya tɛ yi tuun; o ta ciraw fana tɛ kuma foyi sɔrɔra ka bɔ Matigi Ala fɛ tuun k’a fɔ mɔgɔw ye. 
Siyɔn dugu cɛkɔrɔbaw, olugu jenin siginin bɛ dugu ma. O ka buguri kɛ o kun na, ka bɔrɔfaniw don o yɛrɛ ra. Zeruzalɛmu sungurudenw ka o kun biri dugu ma. 
Ne ɲadenw baraka banna kasi fɛ; ne kɔnɔ gbanna; ne kɔnɔnɔ firira ne ta dugumɔgɔw ta cɛnri kosɔn; sabu denmisɛnw ni denɲɛninw bɛ siradaw ra, o bɛɛ baraka dɛsɛnin lo. 
O b’a fɔra o bamusow ye ko: «An bɛ domuni ni rɛzɛnji fɛ!» O baraka dɛsɛnin bɛ dugu siradaw ra i ko mɔgɔ mandiminin. O nin bɛ bɔra o ra, ka o to o bamusow boro. 
Ne bɛna mun le fɔ aw ye tuun? Ne bɛna aw suma ni jɔn le ye tuun, Zeruzalɛmu dugumɔgɔw? Ne bɛna aw suma ni jɔn le ye, ka aw jusu saaro, Siyɔn dugumɔgɔw? Sabu aw ta cɛnri bonyara i ko Kɔgɔjiba! Jɔn le bɛna se ka aw bɔsi ka bɔ nin na sa? 
Aw ta ciraw ka ko o ko ye k’a fɔ aw ye, o bɛɛ tun ye kumalakolonw, ani mɔgɔlafirikumaw le ye. O ma aw ta jurumunw gbɛya k’a fɔ aw ye, ni o tɛ, o tun tɛna aw mina. O ka kuma min o min fɔ aw ye, o bɛɛ kɛra faninya ni janfakumaw le ye. 
Tɛmɛbagaw bɛɛ bɛ kabakoya fɔ ka o boro fla gbasi ɲɔgɔn na aw le kosɔn. O bɛ filen fiyɛ ka o kun yuguyugu Zeruzalɛmu dugumɔgɔw kosɔn, k’a fɔ ko: «E, o tun b’a fɔra dugu min ma ko a cɛɲa dafanin lo, ani dunuɲa bɛɛ tun bɛ ɲagarira dugu min kosɔn, o dugu le ye nin ye tan bi wa?» 
Aw juguw bɛɛ bɛ o daw wagara ka kumabaw fɔ aw le ma. O bɛ filen fiyɛ, ka o ɲin ɲimi, ko: «An ka o bɛɛ halaki ka ban pewu! An tun bɛ lon min kɔnɔna cɔ, o le sera bi, an ɲa k’a ye!» 
Matigi Ala tun ka min latigɛ, a ka o kɛ. A tun k’a darakan min di kabini wagatijan, a ka o le dafa. A ka cɛnri kɛ, hali a ma hina. A k’a to aw juguw yɛrɛkora aw ma; a ka aw juguw baraka bonya. 
O bɛ kulera ni o jusukun bɛɛ ye, ka Matigi wele. Siyɔn dugu kogow, aw ye ɲaji woyo su ni tere, i ko baji. Aw kana sɛgɛ kasi ra; aw ɲaden kana ɲajibɔ dabla ka ye. 
Aw ye wuri su fɛ ka kule! Aw ye kule su wagati bɛɛ ra. Aw ye aw jusukunnakow bɛɛ fɔ Matigi ɲa kɔrɔ, k’a kɛ i ko ji bɛ woyo cogo min na. Aw ye aw boro kɔrɔta k’a daari, janko a ye aw denw kisi, sabu o bɛ sara kɔngɔ boro dugu siradaw bɛɛ ra. 
E, Matigi Ala, i ɲa lɔ an na, k’a flɛ i bɛ nin kow kɛra mɔgɔ minw na. Yala a daganin bɛ ko muso ye a yɛrɛ woroden sogo domu wa, a b’a den min kanu? Yala a daganin lo ko sarakalasebagaw ni ciraw ye faga hali Matigi ta yɔrɔ saninman kɔnɔ wa? 
Denmisɛnw ni mɔgɔkɔrɔbaw suw lalanin bɛ dugu ma siradaw ra. O ka ne ta sungurudenw ani ne ta kanbelenw faga ni kɛrɛkɛmuru ye. I ta dimilon na kɔni, i ka fagari kɛ, i ka mɔgɔw kannatigɛ, hali i ma hina. 
I ka an jatigɛbagaw wele ka bɔ fan bɛɛ ra ka na an kama, k’a kɛ i n’a fɔ o bɛ mɔgɔw wele ɲanagbɛ ra cogo min na. Matigi Ala ta dimilon na, mɔgɔ si ma bɔsi, mɔgɔ si ɲanaman ma to. An tun ka an janto den minw na, ka o lamɔ, an juguw ka olugu bɛɛ halaki. 
﻿Kasikan.
3.
Ne ye mɔgɔ dɔ le ye min ka tɔɔrɔ silɔn, sabu Ala ta dimi kosɔn, a ta tɔɔrɔ sera ne ma. 
A ka ne mina ka taga ni ne ye dibi ra; a ma taga ni ne ye yeelen na. 
A boro bɛ ne kelen le kan; wagati bɛɛ a bɛ tɔɔrɔ lase ne ma. 
A ka ne fari ni ne sogo bɛɛ cɛn; a ka ne kolow bɛɛ karikari. 
A ka kogo le lɔ ne fan bɛɛ ra, ka ne lamini ni bɔnɔ ni tɔɔrɔ ye. 
A ka ne bla dibi ra, i n’a fɔ mɔgɔ minw sara kabini wagatijan. 
A ka ne lamini ni kogo ye janko ne kana se ka bɔsi; a ka nɛgɛjɔrɔkɔ gbirimanw don ne ra. 
Ne kulera cogo bɛɛ ra k’a wele ko a ye ne dɛmɛ, nka a ma ne ta daariri jaabi. 
A ka ne ta siraw datugu ni kabakurubaw ye; a ka ne tɛmɛsira tigɛ. 
A lara ka ne kɔnɔ i ko wara bɛ la ka mɔgɔ kɔnɔ cogo min na, i ko jara bɛ dogo ka mɔgɔ kɔnɔ cogo min na. 
A ka ne sama ka bɔ ne ta sira kan, ka ne sogo tigɛtigɛ i ko wara; a ka ne to ne kelen na. 
A ka biɲɛ don a ta kalan na k’a sama; a ka ne suma, ka ne bon ni a ta biɲɛ ye. 
A ka biɲɛw bɔ a ta biɲɛforogo kɔnɔ, ka ne bon ka ne sɔgɔ ne soro ra. 
Ne kɛra lɔgɔbɔrifɛn ye ne ta mɔgɔw bɛɛ le fɛ; o bɛ ne tɔgɔ le don o ta dɔnkiriw ra lon bɛɛ. 
A ka ne kɔnɔ fa ni ɲuguflaburu kunaman le ye, ka jalaji kɛ ne ta minji ye. 
A ka ne ɲinw karikari ni bɛrɛkisɛ ye, ka ne la bugurigbɛ ra. 
I ka ne ni hɛra faran ka bɔ ɲɔgɔn na; ne m’a lɔn tuun fɛn min tɔgɔ ye ko ɲasuma. 
O kosɔn ne ko: «Ne ta bonya banna pewu; ne jigi tɛ foyi kan tuun Matigi Ala fɛ.» 
Ni ne miirira ne ta sɛgɛ ni ne ta maɲumanko ra, a bɛ kɛ ne fɛ i ko jalaji ni baga. 
Ne hakiri b’a ra tuma bɛɛ; o kosɔn ne jusukun tɔɔrɔnin lo. 
Nka ne bɛ ko min to ne hakiri ra, o le ye nin ye; fɛn min bɛ ne jigi ye o le ye nin ye: 
Matigi Ala ta ɲumanya ma ban, a ta hina ma se a dan ma. 
Sɔgɔma o sɔgɔma ɲumanyakura, ani hinakura. E, i ta kankelentigiya ka bon dɛ! 
Ne b’a fɔ ne jusukun na ko: «Matigi Ala le ye ne ninyɔrɔ ye.» O kosɔn ne jigi bɛ ale le kan. 
Minw jigi bɛ Matigi Ala kan, mɔgɔ minw bɛ Matigi ta jɛnɲɔgɔnya ɲini, a bɛ koɲuman kɛ olugu ye; 
Ka je ka Matigi Ala ta kisiri makɔnɔ, o ka ɲi. 
Mɔgɔ ye dimi sɔnmina a denmisɛnman, o ka ɲi a ma. 
A bɛna je ka sigi a kelen na, sabu Ala le k’a latigɛ a ye ten. 
A bɛna biri fɔ k’a da don buguri ra, sabu kisiri jigiya bɛ se ka sɔrɔ hali bi. 
A bɛna a yɛ lɔ a bugɔbaga ye, k’a to mɔgɔw y’a dɔgɔya. 
Sabu Matigi tɛ ban mɔgɔ ra, k’a tigi to yi wagati bɛɛ. 
Nka hali ni a ka i jusukun tɔɔrɔ, a bɛ hina, ka kaɲa ni a ta ɲumanyaba ye; 
sabu a man di a ye ka sɛgɛ ben mɔgɔ kan, a man di a ye ka adamaden jusukun tɔɔrɔ. 
Nka ni aw bɛ jamana ta kasodenw bɛɛ dɔndɔn aw sen kɔrɔ, 
ni aw bɛ mɔgɔ ta jo yɛlɛma k’a kɛ a jaraki ye Ala Kɔrɔtaninba yɛrɛ ɲa kɔrɔ, 
ni aw bɛ mɔgɔ jo bɔsi a ra kititigɛyɔrɔ ra, yala Matigi tɛ o kow yera le wa? 
Jɔn le bɛ se ka kuma dɔrɔn, k’a to ko dɔ ye kɛ, ni Matigi yɛrɛ m’a latigɛ ko o ko ye kɛ? 
Koɲuman o, kojugu o, yala Ala Kɔrɔtaninba yɛrɛ da le tɛ o bɛɛ latigɛra wa? 
Mun kosɔn adamaden bɛ dimi, mun kosɔn mɔgɔ bɛ dimi a ta jurumun tɔɔrɔ kosɔn? 
An ye an ta kokɛcogo sɛgɛsɛgɛ, ka miiri, ka sekɔ ka na Matigi Ala fɛ. 
An ye an jusukun miiriyaw bɛɛ la Ala kan, ka an boro fana kɔrɔta Ala fan fɛ, sankolo ra. 
An kɔni ka i hakɛ ta, an kɛra mɔgɔ murutininw ye; ele fana ma sɔn ka yafa an ma. 
I ka i ta dimi kɛ fani ye k’a melege i yɛrɛ ra, ka an nɔgbɛn; i ka an faga, hali i ma hina an na. 
I ka i yɛrɛ datugu ni sankaba ye, janko an ta daariri si kana se i ma. 
I ka an kɛ i ko fɛn ɲacintanw, i ko ɲamaɲama, siya tɔw cɛ ra. 
An juguw bɛɛ bɛ o da wagara ka kumabaw fɔ anw le ma. 
Jatigɛ ni dingakɔnɔben, o le sera an ma; halakiri ni cɛnriba, o le sera an ma. 
Ne ɲaji bɛ jigira i ko kɔji, ne ta mɔgɔw ta cɛnriba kosɔn. 
Ne ɲaji bɛ jigira le, a tɛ lɔ; ne tɛna kasi dabla ka ye, 
fɔ Matigi Ala ye na to sankolo ra k’a hakiri to an na, ka an flɛ. 
Min sera ne ta dugu sunguruw ma, ni ne ka o flɛ, o bɛ ne jusukun tɔɔrɔ le. 
Minw kɛra ne juguw ye, k’a sɔrɔ kun t’a ra, olugu ka ne nɔgbɛn i ko o bɛ kɔnɔnin gbɛn k’a mina cogo min na. 
O ka ne firi kɔlɔn kɔnɔ ko o bɛ ne faga; o ka kabakuru dɔ kɛ ka ne datugu. 
Jiw ka ne tunu. Ne ko: «Ne ta banna sa!» 
Nka ne tora fɔ kɔlɔn kɔnɔnɔ yi ka ele Matigi Ala tɔgɔ wele. 
I ka ne ta welerikan mɛn: «I kana i toro datugu ne ŋunakan ni ne ta welerikan na.» 
Lon min ne ka i wele, i gbarara ne ra; i k’a fɔ ne ma ko ne kana siran! 
Matigi, i lɔra ni ne kunko ye, i ka ne nin kisi. 
Matigi Ala, o ka kojugu minw kɛ ne ra, i ka o ye; o kosɔn, i yɛrɛ ye ne ta kiti tigɛ. 
O b’a fɛ ka o yɛrɛ dimibɔ ne ra cogo min na, ani o ka jɛn min siri ne kama, i ka o bɛɛ ye. 
Matigi Ala, i ka o ta dɔgɔyarikumaw mɛn, ani o b’a fɛ ka jɛn min siri ne kosɔn. 
O bɛ o ta kumaw bɛɛ fɔra ne le ma; o ta miiriya bɛɛ bɛ ne le kan lon bɛɛ. 
A flɛ, ni o siginin lo o, ni o lɔnin lo o, ne tɔgɔ le bɛ o ta dɔnkiriw bɛɛ ra. 
E, Matigi Ala, o ka min kɛ ne ra, i ye o sara ni o ɲɔgɔn le ye fana. 
I ye o jusukun tɔɔrɔ kosɛbɛ, ka i ta danga ben o kan. 
Matigi Ala, i ye dimi o kɔrɔ ka o nɔgbɛn, ka o halaki ka bɔ i ta dugukolo kɔ kan pewu. 
﻿Kasikan.
4.
E, sanin le ɲa finna! Sanin yɛrɛworo le ɲa yɛlɛmana! Yɔrɔ saninman ta kabakuruw le yɛrɛgɛra siradaw bɛɛ ra! 
E, Siyɔn duguden dawulamanw, minw dawula tun ka bon i ko sanin yɛrɛworo, olugu le kɛra sisan i ko bɔgɔdaga, dagalalagabaga boro bɛ min lalaga! 
Hali kongowuruw bɛ o sinw lɔ o denw ye, k’a to o denw ye sin min. Nka ne ta mɔgɔw kɛra mɔgɔ hinabariw le ye, i ko kɔnɔsogolon min bɛ kongokolon kɔnɔ. 
Denɲɛninw kan bɛ ja minlɔgɔ boro; denmisɛnw bɛ kasi domuni nɔ fɛ, nka mɔgɔ si tɛ foyi di o ma. 
Minw ta baro tun ye domuni dimanw ye, olugu le bɛ sara kɔngɔ boro sirakunw na. Minw tun lamɔna fani sɔngɔgbɛlɛnw cɛ ra, olugu le bɛ lara sununkunw kan. 
Ne ta mɔgɔw ta jurumun tɔɔrɔ juguyara fɔ ka tɛmɛ Sodɔmukaw ta kan; Sodɔmukaw ta dugu tun halakira yɔrɔnin kelen na le; mɔgɔ si boro tun ma se o ma. 
Siyɔn fagamaw tun saninyanin bɛ kosɛbɛ; o tun gbɛnin bɛ ka tɛmɛ nɔnɔ kan. O fari tun cɛ ka ɲi ka tɛmɛ kɔnɔnkisɛ kan; o fari cogo tun dakaɲanin bɛ i ko safiri lulu. 
Nka sisan o ɲada finna ka tɛmɛ dagafinfin kan; mɔgɔ tɛ se ka o ye sira ra ka o lɔn tuun. O fasara, fɔ ka o kolow bɔ kɛnɛ ma; o fari jajara i ko yirijalan. 
O ka minw faga ni kɛrɛkɛmuru ye, olugu ta belen fisayara ka tɛmɛ kɔngɔ ta mɔgɔ faganinw kan; kɔngɔ ka olugu baraka bɛɛ ban, domunisɔrɔbariya ka o halaki. 
Muso minw tun ye hinabagaw ye kakɔrɔ, bi olugu yɛrɛ boro le ka o ta denw sogo tobi. O le kɛra o ta domuni ye. O kow kɛra ne ta dugumɔgɔw ta halakiri wagati le ra. 
Matigi Ala ta dimi sera a dan ma; a k’a ta dimi bɔn Siyɔn dugu kan. A ka tasuma dɔ mana Siyɔn dugu kɔnɔ, fɔ ka dugu jusiginanw bɛɛ jɛni. 
Dugukolo masacɛw si tun tɛna la nin ko ra; dunuɲamɔgɔw si tun tɛna la a ra, ko lon dɔ, Zeruzalɛmu kɛrɛbagaw, ani o juguw tun bɛna don Zeruzalɛmu dugu donda fɛ. 
O bɛɛ kɛra o ta ciraw ta terenbariyaw le kosɔn, ani o ta sarakalasebagaw ta kojuguw kosɔn; sabu olugu ka mɔgɔ terenninw faga, ka o jori woyo dugu kɔnɔ. 
O bɛ talontalonna siraw kan ka taga, i ko fiyentɔw; o ta mɔgɔfaga hakɛ ka o lanɔgɔ, k’a kɛ fɔ mɔgɔ si tɛ sɔn ka maga hali o ta faniw na. 
Mɔgɔw bɛ pɛrɛn k’a fɔ o ye ko: «Aw ye bɔ yi, mɔgɔ saninyabariw! Aw ye bɔ yi! Aw ye bɔ yi! Aw kana maga an na!» O kosɔn o bɔra ka kɛ yaala ye ka lamini. Siya wɛrɛ mɔgɔw b’a fɔ o ma ko: «Aw tɛ se ka sigi an cɛ ra yan tuun!» 
Matigi Ala yɛrɛ le ka o janjan yɔrɔw ra; a tɛna a janto o ra tuun. Mɔgɔw ma sarakalasebagaw si bonya, o ma makari cɛkɔrɔbaw si ra. 
An ɲadenw sɛgɛra flɛri ra; an ka dɛmɛbaga ɲini an yɛrɛ ra, ka dɛsɛ. An ka flɛri kɛ ka mɛɛn, ka an jigi la jamana min kan, o jamana mɔgɔw ma na an kisi. 
An juguw bɛ an tagamatɔ kɔrɔsi; hali an tɛ se ka tɛmɛ an yɛrɛ ta dugu siraw fɛ! An laban kɔni surunyara, an ta teredaw dafara ka ban, sabu an ta laban le sera. 
An nɔgbɛnbagaw ka teri ka tɛmɛ bɔn tagatɔ kan san fɛ. O ka an nɔgbɛn kuruw kan, ka taga dogo ka an kɔnɔ kongokolon kɔnɔ. 
Min tun ye an nin tangabaga ye, Matigi Ala ta mɔgɔ ɲanawolomanin, ale yɛrɛ benna o ta jan na. An tun b’a fɔra ko an bɛna dogo ale min ta suma kɔrɔ janko ka ɲanamanya ka to siyaw cɛ ra. 
Edɔmu ta mɔgɔw, aw minw siginin bɛ Usi jamana ra, aw ye ɲagari, ka ninsɔndiya! Nka o bɛna minnifɛn dɔ di aw fana ma; aw bɛna o min ka ɲanamini fɔ ka aw fari lakolon to. 
Siyɔn dugu, aw ta jurumunw kafarira; o tɛna aw mina ka taga ni aw ye tuun. Ele Edɔmu dugu, Ala bɛna aw ta jurumunw hakɛw le bɔ aw ra sisan; a bɛna aw ta terenbariyaw bɔ kɛnɛ kan. 
﻿Kasikan.
5.
E, Matigi Ala, ko min sera an ma, i hakiri to o ra; an ta maroya flɛ, ka i janto an na. 
An ta cɛn yɛlɛmana ka kɛ siya wɛrɛ ta ye; an ta sow kɛra mɔgɔ wɛrɛ ta ye. 
An kɛra feritaw le ye, sabu an facɛw tɛ yi; an bamusow kɛra i ko muso cɛ saninw. 
An ka kan ka an ta ji minta san le; an ta tobirikɛlɔgɔ fana bɛ sɔrɔ ni wari le ye. 
An nɔgbɛnbagaw bɛ an kɔ tuma bɛɛ; an sɛgɛra, o tɛ a to an ye nɛnɛkiri. 
An bɛ Misirankaw, ani Asirikaw le daari, janko olugu ye domuni di an ma ka an wasa. 
An bɛmaw le ka terenbariyakow kɛ, nka olugu tɛ yan tuun; o ta jurumun hakɛ bɛ benna anw le kan. 
Jɔnw le sigira an kunna; mɔgɔ tɛ yi min bɛ an bɔsi ka bɔ o boro. 
An bɛ an nin le bla farati ra ka taga an ta domuni ɲini ka na; sabu mɔgɔfagabagaw bɛ ben an kan kongokolon kɔnɔ. 
Kɔngɔ gbanna an na, fɔ an fari bɛ an jɛnijɛni, i n’a fɔ an donna furunɛ le kɔnɔ. 
O benna Siyɔn dugu musow kan, ka ben Zuda mara dugu ta sungurudenw kan. 
O boro ka an ta kuntigiw kan dulon juru ra; o ma cɛkɔrɔbaw bonya. 
An ta kanbelenw le bɛ wugusikabaw ɲu; cɛdenninw bɛ talontalonna ni lɔgɔdoniw ye o kunna. 
Dugu cɛkɔrɔbaw tɛ sigira dugu donda ra tuun, kanbelenw tɛ o ta fɔrifɛnw fɔra tuun. 
Ɲagari banna an jusu ra pewu; an ta dɔnw yɛlɛmana k’a kɛ sukasi le ye. 
An ta masafugula benna ka bɔ an kun na; bɔnɔ ka an sɔrɔ, sabu an ka jurumun kɛ. 
Fɛn min k’a to an baraka banna; fɛn min kosɔn an ɲadenw baraka dɔgɔyara, 
o le ye ko Siyɔn kuru* kɛra yɔrɔ lakolon ye, ka kɛ kongowuruw ta yaalayɔrɔ ye. 
Nka ele kɔni Matigi Ala, ele bɛ i ta masaya ra wagati bɛɛ; i ta masaya bɛ to a nɔ ra wagati bɛɛ, ani tuma bɛɛ le. 
Mun kosɔn i ɲinana an kɔ pewu? Yala i bɛna ban an na an ta si tɔ bɛɛ le ra wa? 
A to an ye sekɔ ka na i fɛ Matigi Ala, janko an ye sekɔ ka na; a to an ye kɛ i ko an tun bɛ cogo min na fɔlɔfɔlɔ. 
Yala i bɛna ban an na ka an to yi pewu le wa? Yala i dimina an kɔrɔ fɔ ka taga se a dan ma le wa?
﻿Ezekiyɛli ta kitabu.
1.
San bisabanan, karo naaninan tere looru, ka ne to ni mɔgɔ minanin tɔw ye Kebari jiba kɛrɛ fɛ, sankolo dayɛlɛra; Ala ka fɛn dɔw yira ne ra. 
O san tun ye masacɛ Yehoyakini minari san loorunan ye. Karo tere loorunan na, 
Matigi Ala k’a ta kuma lase ne Ezekiyɛli ma, sarakalasebaga Buzi dencɛ. O kɛra Babilɔnikaw ta jamana ra, Kebari jiba kɛrɛ fɛ. Matigi Ala k’a ta sebagaya jigi ne kan o yɔrɔ le ra. 
Ne ka flɛri kɛ ka sanfɔɲɔba dɔ natɔ ye ka bɔ sahiliyanfan fɛ, ani sankababa dɔ, ani tasumamana dɔ; yeelen tun ka min lamini. O tasumamana tun bɛ i ko sanmanamana le tun bɛ bɔra a cɛmancɛ ra, k’a cɛmancɛ kɛ i ko siranɛgɛ min donna tasuma ra k’a wulen. 
Fɛnɲanaman naani bisigiya tun bɛ a cɛmancɛ ra; olugu cogoya tun bɛ i ko adamadenw. 
Ɲada naani tun bɛ o bɛɛ kelen kelen fɛ, ani kaman naani. 
O senkalaw tun terennin lo; o senw tun bɛ i ko misiden senw, o tun bɛ manamana i ko siranɛgɛ nugunin. 
Adamaden borow tun bɛ o kamanw jukɔrɔ o fan naani na; o naani bɛɛ kelen kelen tun bɛ ni a ta ɲadaw, ani a ta kamanw ye. 
O kamanw tun bɛ sera ɲɔgɔn ma; o tagatɔ tun tɛ o ɲa yɛlɛma, nka o bɛɛ kelen kelen tun bɛ o ɲa teren le ka taga. 
Min ye o ɲadaw cogo ye, o naani bɛɛ kelen kelen ɲada tun bɛ i ko adamaden ɲada o ɲafɛyanfan na, jara ɲada tun bɛ o bɛɛ kelen kelen fɛ o kininboroyanfan na, misitoran ɲada tun bɛ o bɛɛ kelen kelen fɛ o numanboroyanfan na, bɔn ɲada fana tun bɛ o bɛɛ kelen kelen fɛ o kɔfɛyanfan na. 
O kaman fla minw tun kɔrɔtara san fɛ, olugu tun bɛ maga ɲɔgɔn na; o tun bɛ o kaman fla tɔ kɛ ka o fari datugu. 
O bɛɛ kelen kelen tun bɛ o ɲa teren ka taga le. Ni Ala ta sebagaya tun b’a fɛ o ye taga yɔrɔ min na, o tun bɛ taga o yɔrɔ ra; o tagatɔ fana tun tɛ o ɲa yɛlɛma. 
Nin fɛnɲanamanw cogoya tun bɛ i ko tasumakami, i ko tasumamana; tasuma tun bɛ munumunu o cɛ ra, o tasuma yeelen tun ka bon. Sanmanamanaw fana tun bɛ seri ka bɔ tasuma cɛ ma. 
Fɛnɲanamanw tun bɛ to ka boribori fan bɛɛ ra, ka taga ka na. 
Ayiwa, ka ne to o fɛnɲanamanw flɛri ra, ne ka wotorosen dɔw lɔnin ye dugu ma, kelen bɛ o fɛnɲanaman naani bɛɛ kelen kelen kɛrɛ fɛ. 
O wotorosenw yecogo ni o lalagacogo kosɔn, o tun bɛ manamana i ko kirisoliti lulu; o naani bɛɛ cogo tun ye kelen ye. O yecogo ni o lalagacogo tun kɛra i ko wotorosen dɔ le donna wotorosen dɔ wɛrɛ kɔnɔ. 
Ni o bɛ taga, o bɛ se ka taga fan naani bɛɛ ra, nka o tagatɔ tɛ o ɲa yɛlɛma. 
O wotorosenw ta kɔnɔnɔnɛgɛw kɔnɔ tun ka bon, jatigɛfɛnba tun lo fana. Ɲakisɛw tun ka o sen naani yɔrɔ bɛɛ lamini. 
Ni fɛnɲanamanw tun bɛ taga, wotorosenw fana tun bɛ taga ni o ye; ni fɛnɲanamanw tun bɛ kɔrɔta san fɛ ka bɔ dugu ma, wotorosenw fana tun bɛ kɔrɔta ni o ye. 
Ni Ala ta sebagaya tun b’a fɛ o ye taga yɔrɔ min na, o tun bɛ taga o yɔrɔ ra; wotorosenw fana tun bɛ kɔrɔta ka taga ni o ye, sabu fɛnɲanamanw ta sebagaya le tun bɛ wotorosenw lataga. 
Ni fɛnɲanamanw tun bɛ taga, wotorosenw fana tun bɛ taga. Ni o tun ka lɔ, wotorosenw fana tun bɛ lɔ. Ni o tun ka kɔrɔta san fɛ ka bɔ dugu ma, wotorosenw fana tun bɛ kɔrɔta ni o ye; sabu fɛnɲanamanw ta sebagaya le tun bɛ wotorosenw lataga. 
Furancɛ koorinin dɔ tun bɛ fɛnɲanamanw kun sanfɛyɔrɔ ra, i ko dugalen belebele dɔ manamanatɔ; jatigɛfɛnba tun lo. 
O furancɛ koorinin jukɔrɔ, o fɛnɲanamanw bɛɛ kelen kelen tun ka o kaman fla kɔrɔta san fɛ ka sin ɲɔgɔn ma, ka o kaman fla tɔ kɛ ka o yɛrɛ datugu, ka o fari datugu ni o ye. 
O tagatɔ, ne ka o kamanw mankan mɛn; a bɛ i ko jibaw mankan, i ko Sebɛɛtigi Ala ta kan, i ko jamaba mankan, i ko kɛrɛkɛjamaba mankan. Ni o tun ka lɔ, o tun bɛ o kamanw lajigi. 
Ni o ka lɔ ka o kamanw lajigi, o tuma furancɛ koorinin min bɛ o kunw san fɛ, mankan dɔ bɛ bɔ o furancɛ kunna. 
Furancɛ koorinin min tun bɛ o kunw sanfɛyɔrɔ ra, fɛn dɔ tun bɛ o furancɛ kunna min cogoya tun bɛ i ko safiri lulu, k’a kɛ i ko masasiginan bisigi. Danfɛn dɔ tun bɛ o masasiginan bisigi kunna, fɔ a sanfɛyɔrɔ ra, min cogoya tun bɛ i ko adamaden. 
A yɔrɔ min tun bɛ i ko a soro, k’a ta o yɔrɔ ra ka yɛlɛn san fɛ, o tun bɛ i ko siranɛgɛ manamanatɔ, k’a kɛ i ko tasuma le k’a lamini; k’a ta o yɔrɔ ra ka jigi jukɔrɔ, o tun bɛ i ko tasuma, ka yeelenba kɛ k’a lamini. 
A yeelen tun bɛ i ko sanmuru bɛ manamana cogo min na sankabaw cɛ ra sanji nalon na. Nɔɔrɔ min tun k’a lamini, o nɔɔrɔ tun bɛ o cogo le ra; a cogoya tun bɛ i ko Matigi Ala ta nɔɔrɔ. Ne ka o ye minkɛ, ne benna ka ne ɲa biri dugu ma; ne ka kumakan dɔ mɛn. 
﻿Ezekiyɛli.
2.
A ko ne ma ko: «Adamaden, i wuri ka lɔ i sen kan, ne bɛna kuma i fɛ.» 
Kabini a ka o fɔ ne ye dɔrɔn, Ala ta sebagaya donna ne ra ka ne wuri ka ne lɔ ne sen kan; min tun bɛ kumana ne fɛ, ne ka o kumakan mɛn. 
A ko ne ma ko: «Adamaden, ne bɛ ele ci la taga Izirayɛlimɔgɔw fɛ; siya murutinin lo, sabu o banna ne ra. Olugu ni o bɛmaw tora ka ne hakɛ ta fɔ ka na se bi lon ma. 
Ne bɛ i ci mɔgɔ ɲanagbɛlɛnw, ani mɔgɔ jusukungbɛlɛnw le fɛ. Taga a fɔ o ye ko Dunuɲatigi Ala le ko tan! 
Mɔgɔ murutininw lo; o kosɔn ni o ka i lamɛn o, walama ni o yɛrɛ ma i lamɛn o, o kɔni bɛna a lɔn ko Ala ta cira dɔ bɛ o cɛ ra. 
Adamaden, ele kɔni kana siran o ɲa, i kana siran o ta kumaw fana ɲa, hali ni i kɛra i ko mɔgɔ min siginin bɛ binjuguw, ani ŋaniyiriw, ani bundɛninw cɛ ra. Mɔgɔ murutininw lo, nka i kana siran o ta kumaw ɲa, i ja kana tigɛ o ɲa kɔrɔ fana. 
Mɔgɔ murutininw lo, o kosɔn ni o ka i lamɛn o, walama ni o yɛrɛ ma i lamɛn o, i ye ne ta kumaw fɔ o ye dɔrɔn. 
«Adamaden, ele kɔni, ne bɛna min fɔ i ye, o lamɛn. Ele fana kana kɛ mɔgɔ murutinin ye i ko nin mɔgɔw murutinin lo cogo min na. Ayiwa, ne bɛna fɛn min di i ma, i dayɛlɛ ka o domu.» 
Ne ka flɛri kɛ ka borotɛgɛ dɔ sinnin ye ne ma, gbolokitabu dɔ tun bɛ o borotɛgɛ kɔnɔ. 
A ka gbolokitabu dɔ dayɛlɛ ne ɲa na; sɛbɛri tun bɛ o kitabu kɔ n’a ɲa bɛɛ kan. Sangakasikanw, ani maɲumankokanw, ani ŋunakanw, o le tun sɛbɛra a kɔnɔ. 
﻿Ezekiyɛli.
3.
A ko ne ma ko: «Adamaden, fɛn min dira i ma, o domu! Nin gbolokitabu domu, i ye taga kuma Izirayɛlimɔgɔw fɛ.» 
Ne ka ne da yɛlɛ, a ka gbolokitabu di ne ma ko ne y’a domu. 
A ko ne ma tuun ko: «Adamaden, ne ka nin kitabu min di i ma, i yɛrɛ baro ni o ye, k’a domu ka i kɔnɔ fa a ra.» Ne k’a domu minkɛ, a timiyara ne da ra i ko li. 
A k’a fɔ ne ye tuun ko: «Taga Izirayɛlimɔgɔw fɛ, i ye taga ne ta kuma lase o ma. 
Ne tɛ i cira siya dɔ fɛ, siya min ta kan ka gbɛlɛn, min ta kumaw faamu man di; ne bɛ i cira Izirayɛlimɔgɔw yɛrɛ le fɛ. 
Ne tɛ i cira siya caman fɛ, siya minw ta kan ka gbɛlɛn, minw ta kumaw faamu man di, ani i tɛ minw ta kan mɛn; ni ne tun ka i ci olugu dɔ le fɛ, olugu belen tun bɛna i lamɛn. 
Nka Izirayɛlimɔgɔw kɔni tɛna sɔn ka i lamɛn, sabu o tɛ sɔnna ka ne lamɛn; Izirayɛlimɔgɔw bɛɛ ye mɔgɔ kunkologbɛlɛnw, ani mɔgɔ jusukungbɛlɛnw le ye. 
Nka ne bɛna ele fana ɲa gbɛlɛya i ko olugu ɲa ka gbɛlɛn cogo min na, ka i kun gbɛlɛya i ko olugu fana kun ka gbɛlɛn cogo min na. 
Ne bɛna i kun gbɛlɛya k’a kɛ i ko lulu kabakuru, k’a gbɛlɛya ka tɛmɛ fara kan. I kana siran o ɲa, i ja kana tigɛ o ɲa, sabu mɔgɔ murutininw lo.» 
A k’a fɔ ne ye tuun ko: «Ele adamaden, ne bɛna ne ta kuma min o min fɔ i ye, i toro sigi ka o bɛɛ lamɛn ka ɲa, k’a mara i jusukun na. 
Taga i ta jamanadenw fɛ, mɔgɔ minaninw; ni o ka i lamɛn o, walama ni o yɛrɛ ma i lamɛn o, i ye kuma o fɛ k’a fɔ o ye ko: ‹Dunuɲatigi Ala ko tan!› » 
O kɔ, Ala ta sebagaya ka ne kɔrɔta san fɛ; ne ka mankanba dɔ mɛn ne kɔ fɛ, o b’a fɔra ko: «An ye baraka la Matigi Ala ye a ta nɔɔrɔ kosɔn, nɔɔrɔ min bɛ a sigiyɔrɔ ra!» 
Fɛnɲanamanw kamanw gbasi gbasitɔ ɲɔgɔn na, ani wotorosenw mankan, o le tun ye nin mankanba ye. 
Ala ta sebagaya ka ne kɔrɔta san fɛ ka taga ni ne ye. Ne jusu kasinin ni ne jusu gbannin le tagara, o y’a sɔrɔ Matigi Ala boro barakaman tun bɛ ne kan. 
Mɔgɔ minanin minw tun bɛ Tɛli Avivu dugu kɔnɔ, ne tagara se olugu fɛ, Kebari jiba kɛrɛ fɛ. O tun siginin bɛ o yɔrɔ le ra. Ne ka tere wolonfla kɛ o yɔrɔ ra, kɔnɔnɔfiri kosɔn ne ma se ka kuma. 
Tere wolonfla tɛmɛnin kɔ, Matigi Ala k’a ta kuma lase ne ma tuun, k’a fɔ ko: 
«Adamaden, ne bɛ ele sigi ka i kɛ Izirayɛli mara mɔgɔw kɔrɔsibaga ye. Ele le bɛna ne darakumaw lamɛn, ka taga kuma o fɛ ka o lasɔmi ne ye. 
Ni ne k’a fɔ mɔgɔjugu ma ko: ‹Sigiya t’a ra, i bɛna sa!› Ni ele m’a lasɔmi, ni i ma kuma mɔgɔjugu fɛ, k’a lasɔmi janko a ye bɔ a ta sirajugu kan, k’a nin kisi, o mɔgɔjugu bɛna sa a ta terenbariya kosɔn, nka ne bɛna a ta saya kunko ben ele le kan. 
Nka ni ele ka mɔgɔjugu lasɔmi, ni ale le ma sɔn ka a ta kojugu dabla, ni a ma bɔ a ta sirajugu kan, a bɛ sa a ta terenbariya kosɔn, nka ele bɛ bɔsi o kunko ma. 
«Ayiwa, ni mɔgɔ terennin dɔ ka a ta terenninya dabla, ka kojugu kɛ, ne bɛna sababu dɔ kɛ, k’a to a ye sa; ni ele m’a lasɔmi, a bɛ sa a ta jurumun kosɔn. A tun ka terenninya sira min tagama, mɔgɔ si hakiri tɛna to o ra tuun; ne fana bɛna a ta saya kunko ben ele le kan. 
Nka ni ele ka mɔgɔ terennin lasɔmi, ko a kana jurumun kɛ tuun, ni a fana ma jurumun kɛ tuun, sigiya t’a ra, a bɛna kisi, sabu i k’a lasɔmini ni kuma min ye, a sɔnna o ma; ele fana bɛ bɔsi o kunko ma.» 
Ayiwa, ka ne to o yɔrɔ ra, Matigi Ala k’a ta sebagaya jigi ne kan tuun. A k’a fɔ ne ye ko: «Bɔ ka taga kɛnɛgbɛba yɔrɔ ra, ne bɛna kuma i fɛ.» 
Ne bɔra ka taga kɛnɛgbɛba yɔrɔ ra. Matigi Ala ta nɔɔrɔ tun bɛ o yɔrɔ ra, i n’a fɔ ne tun k’a ye cogo min na Kebari jiba kɛrɛ fɛ. Ne benna ka ne ɲa biri dugu ma. 
Ala ta sebagaya donna ne ra ka ne wuri ka lɔ ne sen kan. Matigi Ala kumana ne fɛ, k’a fɔ ko: «Taga i yɛrɛ datugu bon kɔnɔ. 
Ele adamaden, a flɛ, o bɛna juru don i ra ka i siri. I tɛna se ka bɔ ka taga i ta jamana mɔgɔw cɛ ra tuun. 
Ne bɛna i nɛnkun nɔrɔ i da kɔnɔ, ka i kɛ bobo ye, janko i kana se ka o jaraki, sabu mɔgɔ murutininw lo. 
Nka ni ne nana kuma i fɛ tuma min na, ne bɛna a to i da ye yɛlɛ, janko i ye a fɔ o ye ko: ‹Dunuɲatigi Ala ko tan!› Minw b’a fɛ k’a lamɛn, olugu y’a lamɛn; minw t’a fɛ k’a lamɛn, olugu kana a lamɛn; sabu mɔgɔ murutininw lo.» 
﻿Ezekiyɛli.
4.
Matigi Ala ko ne ma ko: «Adamaden, sisan ele ye birikiden dɔ ta, k’a bla i ɲa fɛ, ka Zeruzalɛmu dugu tagamasiyɛn kɛ a kan. 
A lamini k’a kɛ i n’a fɔ kɛrɛkɛdenw bɛ dugu lamini cogo min na, ka yɛlɛnyɔrɔw lalaga a kama, ka tintinw lɔ a kama, k’a kɛ i n’a fɔ kɛrɛkɛdenw k’a lamini, ka kogocifɛnw lɔlɔ ka o ɲasin a ma. 
O kɔ, i ye nɛgɛ falafala dɔ ta ka o lɔ i ko kogo nɛgɛraman ele ni dugu cɛ; i ye i ɲasin dugu ma k’a flɛ: A kɛra i n’a fɔ dugu minabagaw le k’a lamini. Ele le ye dugu minabaga ye. Nin ko bɛna kɛ tagamasiyɛn ye Izirayɛlimɔgɔw fɛ. 
«O kɔ, i ye la i numanboroyanfan kan, ka Izirayɛlimɔgɔw ta terenbariyakow kunko ta. I bɛna tere da min kɛ ka i lanin to, i bɛna o ta terenbariyakow kunko ta o wagatiw le ra. 
O ka sanda min kɛ terenbariya ra, ne bɛna o ɲɔgɔn tere da le di i ma. O ra, i bɛna Izirayɛlimɔgɔw ta terenbariyaw kunko ta fɔ tere kɛmɛ saba ni tere bikɔnɔntɔn. 
Ni o kɛra, ka ban, i bɛ la i kininboroyanfan kan fana, ka Zuda mara ta mɔgɔw ta terenbariyakow kunko fana ta fɔ tere binaani; san kelen kelen bɛɛ ta ye tere kelen. 
«I bɛ i ɲasin Zeruzalɛmu dugu ma, o juguw ka o dugu min lamini; i bɛ i ta derege boro kuru, ka i boro lakolon sin dugu ma, ka kuma a kama. 
A flɛ, ne bɛna i siri ni juru ye janko i kana se ka bɔ i fan kelen kan ka yɛlɛma fan dɔ kan, fɔ ka taga o wagati dafa, i bɛna Zeruzalɛmu kɛrɛ ka wagati min bɛɛ kɛ. 
«Ayiwa, sisan i bɛ alikama* suguya fla ta, ani simankisɛ wɛrɛw, ani sɔsɔ suguya fla, ani ɲɔ; i bɛ o bɛɛ kɛ minan kelen kɔnɔ, ka o kɛ i ta baro ye. I bɛna to ka o le domu fɔ tere kɛmɛ saba ni tere bikɔnɔntɔn, ka i lanin to i fan kelen kan. 
I bɛna i ta domuni taran: lon o lon siman garamu kɛmɛ fla; i bɛna to ka o le domu i ta domuniwagatiw ra. 
I bɛna i ta ji minta fana suma: tere kelen, litiri kelen; i bɛna to ka o le min i ta jiminwagatiw ra. 
I bɛna i ta domuni tobi k’a kɛ i ko ŋɔmi, k’a domu. I bɛna sokɔtaga jajaninw le don tasuma ra, ka o kɛ ka i ta domuni tobi mɔgɔw bɛɛ ɲa na.» 
Matigi Ala ko: «Ne bɛna Izirayɛlimɔgɔw gbɛn ka taga siya minw cɛ ra, o bɛna o ta domuni saninyabari domu o cogo le ra o siyaw cɛ ra yi.» 
Ne ko: «E, Dunuɲatigi Ala, ne ma ne yɛrɛ lanɔgɔ ka ye fiyewu. K’a ta ne denmisɛnman, ka na se fɔ bi, ne ma bɛgan jufanin domu ka ye, walama wara datɔ; sogo haramunin si ma don ne da ra ka ye.» 
Matigi Ala ka ne jaabi, ko: «Ayiwa, ne bɛ sɔn i ye misibo ta sokɔtaga nɔ ra, ka i ta domuni tobi ni o ye.» 
Matigi Ala k’a fɔ ne ye tuun ko: «Adamaden, ne bɛna domuni dɛsɛ Zeruzalɛmu dugu kɔnɔ. O kɔnɔnɔfirinin bɛna to ka o ta siman domuta suma ni minan fitini dɔ le ye k’a domu; o jigi tigɛnin bɛna to ka o ta ji minta fana suma ni minan fitini dɔ le ye k’a min. 
Domuni ni ji bɛna dɛsɛ o ra minkɛ, o jigi bɛna tigɛ ɲɔgɔn na fɔ ka o baraka bɛɛ ban; o kow bɛɛ bɛna kɛ o ra o ta terenbariyakow le kosɔn.» 
﻿Ezekiyɛli.
5.
Matigi Ala k’a fɔ ne ye ko: «Ayiwa, adamaden, ele ye kɛrɛkɛmuru dadiman dɔ ta ka o kɛ i ta kunlimuru ye; o kɛ ka i kun ni i bonbosi li. O kɔ, i ye sumanikɛminan dɔ ta ka o siw suma k’a kɛ taranyɔrɔ saba ye. 
I ka kan ka dugu lamini ka wagati min kɛ, ni o wagati dafara, i ye o siw taran kelen jɛni tasuma ra dugu cɛmancɛ ra, ka a taran kelen gbasigbasi ni i ta kɛrɛkɛmuru ye ka dugu lamini; o kɔ, i y’a taran kelen janjan fɔɲɔ fɛ. Ne yɛrɛ bɛna tugu olugu kɔ ni kɛrɛkɛmuru ye. 
Nka i ye dɔɔnin bɔ ka o siri i ta deregeba dagbolo ra. 
O kɔ, i ye dɔɔnin bɔ o fana ra ka o jɛni tasuma ra. Tasuma dɔ bɛna bɔ o ra ka Izirayɛli mara bɛɛ jɛni. 
«Ne Dunuɲatigi Ala ko: Nin ye Zeruzalɛmu le ye! Ne tun k’a sigi siyaw cɛ ra, ka jamanaw kɛ k’a lamini. 
Nka a murutira ne ta kolatigɛninw ma, ka kojugu kɛ ka tɛmɛ hali siya tɔw kan. A murutira ne ta cifɔninw ma ka tɛmɛ hali a lamini jamanaw kan; sabu a ta mɔgɔw banna ne ta kolatigɛninw ma, o ma ne ta cifɔninw sira tagama. 
«O kosɔn ne Dunuɲatigi Ala ko: I n’a fɔ aw ta cɛnri bonyara ka tɛmɛ aw lamini jamanaw kan, aw ma ne ta cifɔninw sira tagama, ka ne ta kolatigɛninw kɛ, siya minw ka aw lamini aw ma se ka hali olugu ta landaw sira tagama, 
o ra, ne Dunuɲatigi Ala, ne fana bɛna wuri aw kama, ne bɛna ne ta kitiw ben aw kan siya tɔw bɛɛ ɲa na. 
Ne tun ma deri ka ko min ɲɔgɔn kɛ mɔgɔ ra ka ye, ani ne tɛna ko min ɲɔgɔn kɛ mɔgɔ ra tuun fiyewu, ne bɛna o le kɛ aw ra aw ta ko haramuninw kosɔn. 
Facɛ dɔw bɛna o dencɛw sogo domu aw ta dugu kɔnɔ; dencɛ dɔw fana bɛna o facɛ sogo domu. Ne bɛna ne ta kitiw ben aw kan, ka aw ta mɔgɔ ɲanaman tɔw bɛɛ janjan ka taga fan bɛɛ ra. 
«Ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten; i n’a fɔ aw ka ne ta yɔrɔ saninman lanɔgɔ ni aw ta batofɛn cɛjugu haramuninw ye, ayiwa, ne fana bɛna aw li ka bɔ yi; ne tɛna aw flɛ ka makari aw ra, ne fana tɛna maɲuman aw ra. 
Banajugu bɛna aw ta dugumɔgɔw taran kelen faga dugu kɔnɔ; kɔngɔ bɛna o halaki. Aw juguw bɛna dugumɔgɔw taran kelen tɔ faga ni kɛrɛkɛmuru ye dugu laminiw na; ne bɛna o taran tɔ kelen gbɛn ka o janjan ka taga fan bɛɛ ra, ka tugu o kɔ ni kɛrɛkɛmuru ye. 
«O ra, ne ta dimi bɛna se fɔ a dan ma, foyi tɛna ne ta jusugban lalɔ; ne bɛna ne yɛrɛ dimibɔ o ra. Ni ne ta jusugban nana ben o kan tuma min na, o bɛna a lɔn ko ne Matigi Ala, ko ne le kumana, ko batofɛn wɛrɛ si tɛ fara ne kan. 
Siya minw ka aw lamini, ne bɛna aw ta yɔrɔ kɛ tomo ye, ka aw kɛ mafiyɛnyarifɛn ye olugu cɛ ra, ani tɛmɛbagaw bɛɛ ɲa kɔrɔ. 
Ne diminin, ani ne jusu gbannin bɛna ne ta kitiw ben aw kan; ne bɛna aw koro, ka fariya aw ma. Ni o kɛra, siya minw ka aw lamini, aw bɛna kɛ mafiyɛnyarifɛn ye olugu fɛ, ani dɔgɔyarifɛn. Aw ta ko bɛna olugu karan, ka kɛ jatigɛkoba ye o fɛ. Ne Matigi Ala, ne le kumana. 
«Ni ne nana aw bon ni ne ta biɲɛjuguw ye, min ye kɔngɔ ye, janko ka aw halaki, ne bɛna aw bon ni o ye ka aw halaki le; ne bɛna kɔngɔ baraka bonya aw kan, ka domuni dɛsɛ aw ra. 
Ne bɛna kɔngɔ ben aw kan, ka kongowaraw fana su aw ra; o bɛna kɛ sababu ye ka aw bɔnɔ aw ta denw na. Banajuguw, ani fagari bɛna se aw ma; ne bɛna kɛrɛkɛmuru lana aw kama. Ne Matigi Ala, ne le kumana.» 
﻿Ezekiyɛli.
6.
Matigi Ala k’a ta kuma lase ne ma tuun ko: 
«Adamaden, i ɲasin Izirayɛli kuruw fan na, ka ne ta kuma lase o ma. 
I b’a fɔ ko: ‹Izirayɛli kuruw, aw ye Dunuɲatigi Ala ta kuma lamɛn. Dunuɲatigi Ala b’a fɔ kuruw, ani kongoriw, ani kɔw, ani kurufurancɛw ye ko: A flɛ ne bɛna kɛrɛkɛmuru bla ka na aw kama; ne bɛna aw ta sɔnnikɛyɔrɔw halaki. 
O bɛna aw ta sarakabɔnanw halaki, ka aw ta wusunan sarakabɔnanw cici; ne bɛna aw ta mɔgɔw faga ka o suw benben aw ta jow kɛrɛ fɛ. 
Ne bɛna Izirayɛlimɔgɔw suw blabla o ta jow kɛrɛ fɛ, ka o kolow yɛrɛgɛ ka o ta sarakabɔnanw lamini. 
Aw ta duguw bɛna kɛ tomow ye, aw ta sɔnnikɛyɔrɔw bɛna kɛ yɔrɔ lakolonw ye aw sigiyɔrɔw bɛɛ ra. Ni o kɛra, ne bɛna aw ta sarakabɔnanw halaki ka kɛ yɔrɔ lakolonw ye, ka aw ta jow cici ka o bɔ yi; aw ta wusunan sarakabɔnanw bɛna benben. Aw ka fɛn o fɛn kɛ, o bɛɛ bɛna tunu. 
Aw ta mɔgɔw bɛna benben ka sa aw cɛ ra. Ni o kɛra, aw bɛna a lɔn ko ne le Matigi Ala ye. 
« ‹Nka ne bɛna mɔgɔ dama dama to aw kɔ siyaw cɛ ra; ne bɛna olugu bɔsi kɛrɛkɛmuru boro, ka o janjan ka taga jamana wɛrɛw ra. 
O mɔgɔ minw bɔsira, o minana ka taga o jamana minw na, ka olugu to o jamanaw ra, o bɛna o hakiri jigi ne ra; k’a lɔn ko o banna ne ra, ka o kɔ di ne ma, ka ɲabɔ o ta jow fɛ minkɛ, ko o le kosɔn, ne ka o jigi tigɛ. O ka kojugu minw kɛ ani o ka ko haramunin minw bɛɛ kɛ, o kosɔn o bɛna ɲigi o yɛrɛ ra. 
O bɛna a lɔn ko ne le ye Matigi Ala ye, ko ne tun k’a fɔ ko ne bɛna nin kojugu minw kɛ o ra, ko ne tun ma o kuma fɔ gbansan. 
« ‹Ayiwa, Dunuɲatigi Ala ko ne ma tuun ko: I tɛgɛ fla gbasi ɲɔgɔn na, ka i sen gbasi dugu ma, k’a kule ci Izirayɛlimɔgɔw ta kojuguba haramuninw bɛɛ kosɔn, sabu kɛrɛkɛmuru ni kɔngɔ ni banajuguw bɛna o faga. 
Banajuguw bɛna yɔrɔjanmɔgɔw faga, kɛrɛkɛmuru bɛ yɔrɔsurunmɔgɔw faga; mɔgɔ tɔ minw bɛna to dugu kɔnɔ, ni o juguw nana dugu lamini, kɔngɔ bɛna olugu faga. Ne bɛna ne ta jusugban wuri o kama ka se fɔ a dan ma. 
Ni o nana o ta mɔgɔw suw ye o ta jow cɛ ra tuma min na, k’a ye ko suw ka o ta sarakabɔnanw lamini, ko suw bɛ kongorijanw bɛɛ kunna, ani kuruw bɛɛ kunna, ani yiriba flaburumanw ni yirisunba tuninw bɛɛ jukɔrɔ, o tun bɛ deri ka saraka wusunan kasadimanw bɔ o ta jow bɛɛ ye o yɔrɔ minw na, o tuma o bɛna a lɔn ko ne le ye Matigi Ala ye. 
Ne bɛna ne boro kɔrɔta o kama, ka o ta jamana cɛn k’a kɛ yɔrɔ lakolonba ye, k’a ta kongokolon yɔrɔ ra ka taga a bla fɔ Ribila, ani o sigiyɔrɔw bɛɛ ra. Ni o kɛra, o bɛna a lɔn ko ne le ye Matigi Ala ye.› » 
﻿Ezekiyɛli.
7.
Matigi Ala k’a ta kuma lase ne ma tuun, ko: 
«Ele adamaden, Dunuɲatigi Ala bɛ min fɔ Izirayɛli jamana ma, o ye nin ye; a ko: Aw ta ko laban sera, a laban sera jamana fan naani bɛɛ ra. 
Sisan kɔni aw ta ko laban sera; ne bɛna ne ta dimi ben aw kan. Ne bɛna kiti ben aw kan ka kaɲa ni aw ta kɛwalew ye, ka aw ta ko haramuninw bɛɛ hakɛ bɔ aw ra. 
Ne tɛna aw flɛ ka makari aw ra, ne fana tɛna maɲuman, sabu ne bɛna aw ta kɛwalew hakɛ le bɔ aw ra, ka aw ta ko haramuninw kunko ben aw kan. Ni o kɛra, aw bɛna a lɔn ko ne le ye Matigi Ala ye. 
«Dunuɲatigi Ala ko: E, bɔnɔ! Bɔnɔ min ɲɔgɔn ma deri ka ye, o le natɔ flɛ nin ye! 
A banna! A banna le! Bɔnɔ bɛ nana aw le kama; a natɔ flɛ nin ye. 
Kojugu sera aw ma, aw jamana sigibagaw. Kiti wagati sera, a lon surunyara. Ɲagbankan le bɛna kɛ kuruw kunna, ɲagarikan tɛna kɛ yi. 
Ne bɛna ne ta jusugban bɔn aw kan sisan, ka ne ta dimi ben aw kan ka se fɔ a dan ma; ne bɛna kiti ben aw kan ka kaɲa ni aw ta kɛwalew ye, ka aw ta ko haramuninw bɛɛ hakɛ bɔ aw ra. 
Ne tɛna aw flɛ ka makari aw ra, ne fana tɛna maɲuman; sabu ne bɛna aw ta kɛwalew hakɛ bɔ aw ra, ka aw ta ko haramuninw kunko ben aw kan. Ni o kɛra, aw bɛna a lɔn ko ne le ye Matigi Ala ye, aw bugɔbaga Ala. 
«Kiti lon flɛ nin ye! A natɔ flɛ! Kojugu kunbɔra! Terenbariya bere fiyerenna! Wasoya yiri falenna! 
Fariya wurira ka kɛ kojugu sara bere ye. Foyi tɛna to aw kɔ; aw ta naforo tɔ tɛna to, aw ta jama camanba tɔ tɛna to, aw ta bonya tɔ tɛna to. 
Kiti wagati sera, a lon surunyara. Sannikɛbaga kana ninsɔndiya, fiyeerekɛbaga fana kana a jusu kasi; sabu ne ta dimi bɛ nin jama bɛɛ le kan. 
Fiyeerekɛbaga tun ka min fiyeere, a tɛna o sɔrɔ tuun, hali ni ale bɛ ni mɔgɔ ɲanamanw ye; sabu ko min yirara nin jama ta ko ra, o tɛna to kɛbari ye! Terenbariya kosɔn, mɔgɔ si tɛna se k’a nin kisi. 
«Hali ni aw ka kɛrɛkɛburu fiyɛ, ka fɛn bɛɛ labɛn, mɔgɔ si tɛna taga kɛrɛ ra; sabu ne ta dimi bɛ jama bɛɛ lajɛnnin le kan.» 
«Ni i ka bɔ dugu kɔnɔ, kɛrɛkɛmuru! Ni i ka don, banajugu ni kɔngɔ! Ni min ka taga kongo kɔnɔ, kɛrɛkɛmuru bɛ o faga; ni min ka to dugu kɔnɔ, kɔngɔ ni banajuguw bɛ o halaki. 
Minw sera ka bori ka bɔsi, olugu bɛ taga to kuruw cɛ ra, i ko kongotugani minw bɛ kurufurancɛw ra; o bɛɛ bɛna to ka ŋuna o yɛrɛ ta terenbariyaw kosɔn. 
O bɛɛ boro baraka bɛna ban, o bɛɛ kinbirikunw bɛna magaya. 
O bɛna bɔrɔfaniw don o yɛrɛ ra, jatigɛ bɛna o datugu fan bɛɛ ra; maroya bɛna o bɛɛ ɲada cogo yɛlɛma, o bɛɛ kun bɛna gbana. 
O bɛna o ta warigbɛw firi sira kan, o ta sanin bɛna kɛ i ko fɛn nɔgɔnin; o ta warigbɛ o, o ta sanin o, o si tɛna se ka o bɔsi Matigi Ala ta jusugbanlon na. O nin tɛna wasa, o kɔnɔ fana tɛna fa, sabu o fɛnw le kɛra o bensababu ye, ka o bla kojugukɛ ra. 
O ka o ta naforoɲumanw kɛ o ta yɛrɛbonya sababu ye; o ka o le kɛ ka o ta batofɛn cɛjugu haramuninw ta tagamasiyɛnw lalaga. O kosɔn ne Matigi Ala bɛna o fɛnw kɛ fɛnsaninyabariw ye o boro. 
Ne bɛna a to siya wɛrɛ mɔgɔw ye o kɛrɛ ka o fɛnw cɛ, k’a to dunuɲa mɔgɔjuguw ye o fɛnw bɔsi o boro ka taga ni o ye, ka taga o lanɔgɔ. 
Ne bɛna ne kɔ don o ra. Ne bɛna a to mɔgɔw ye ne ta yɔrɔ kanunin lanɔgɔ, benkannikɛbaga dɔw bɛna don a kɔnɔ k’a lanɔgɔ. 
«Nɛgɛjɔrɔkɔw labɛn, sabu jamana fara mɔgɔfaga ra, dugu fara kojugu ra. 
Ne bɛna siyaw bɛɛ ra mɔgɔjuguw lana, olugu bɛna o ta bonw mina ka o kɛ o yɛrɛ ta ye. Ne bɛna o ta fangatigiw ta yɛrɛbonya ban; o juguw bɛna o ta yɔrɔ saninmanw lanɔgɔ. 
Kɔnɔnɔfiri bɛna se o ma; o bɛna ɲasuma ɲini, nka o tɛna a sɔrɔ. 
Bɔnɔ dɔ le bɛna fara dɔ kan, kibaro juguw bɛna caya ɲɔgɔn kan. O bɛna a fɔ ko ciraw ye flɛri kɛ olugu ye, nka sarakalasebagaw tɛna se ka mɔgɔ karan tuun, cɛkɔrɔbaw fana tɛna se ka mɔgɔ ladi tuun. 
Masacɛ bɛna sukasi kɛ, jigitigɛ benna fagamaw kan fan bɛɛ ra; jamana mɔgɔw borow bɛ yɛrɛyɛrɛra. Ne bɛna o mina ka kaɲa ni o ta kɛwalew le ye; ne bɛna o ta kiti tigɛ ka kaɲa ni o yɛrɛ ta kokɛcogo le ye. Ni o kɛra, o bɛna a lɔn ko ne le ye Matigi Ala ye.» 
﻿Ezekiyɛli.
8.
San wɔɔrɔnan, karo wɔɔrɔnan tere looru, ka ne siginin to ne ta bon kɔnɔ, ka Zuda mara cɛkɔrɔbaw fana siginin to ni ne ye, Dunuɲatigi Ala k’a ta sebagaya lajigi ne kan. 
Ne ka flɛri kɛ ka danfɛn dɔ ye, min cogoya tun bɛ i ko adamaden. A yɔrɔ min tun ye a soro ye, k’a ta o yɔrɔ ra ka jigi dugu ma, o tun bɛ i ko tasuma; k’a ta o yɔrɔ ra ka yɛlɛn san fɛ o tun bɛ manamana i ko siranɛgɛ manamanatɔ. 
O fɛnɲanaman ka boro bisigiya dɔ bɔ ka ne mina ne kunsigi ma. I n’a fɔ Ala le tun bɛ o fɛn yirara ne ra, Ala ta sebagaya ka ne lawuri ka ne lɔ san ni dugu cɛ, ka taga ni ne ye Zeruzalɛmu. Alabatosoba donda min bɛ kɔnɔnɔyɔrɔ ra, ka ɲasin sahiliyanfan ma, a tagara ni ne ye o donda ra. Jo min bɛ Matigi Ala jusu bɔ, o jo blanin tun bɛ o yɔrɔ le ra. 
Izirayɛli ta Ala ta nɔɔrɔ yirara ne ra o yɔrɔ ra, i n’a fɔ ne tun derira k’a ye cogo min na kuruw furancɛ yɔrɔ ra. 
Ala ko ne ma ko: «Adamaden, i ɲa kɔrɔta ka flɛri kɛ sahiliyanfan na!» Ne ka ne ɲa kɔrɔta ka flɛri kɛ sahiliyanfan na minkɛ, ne ka o jo ye, jo min bɛ Matigi Ala jusu bɔ; a tun bɛ sarakabɔnan ta donda sahiliyanfan na. 
A ko ne ma tuun ko: «Adamaden, o bɛ min kɛra, i ɲa bɛ o ra wa? Izirayɛli mara mɔgɔw bɛ kojugu haramuninw le kɛra yan, ko minw b’a to ne bɛ ne yɛrɛ mabɔ ne ta yɔrɔ saninman na! Nka i bɛna ko haramunin wɛrɛw ye minw belen ka jugu ni nin ye.» 
A tagara ni ne ye Alabatosoba lukɛnɛ donda ra. Ne ka flɛri kɛ, ka wo dɔ ye kogo ra. 
A ko ne ma ko: «Adamaden, kogo sɔgɔ!» Ne ka kogo sɔgɔ, ka o kɛ donyɔrɔ ye. 
A ko ne ma ko: «O bɛ kojuguba haramunin minw kɛra yan, ele ye don ka o flɛ!» 
Ne donna ka flɛri kɛ minkɛ, ne ka fɛnɲanaman fofotaw, ani bɛgan haramunin suguya bɛɛ ye, ani Izirayɛli mara ta jow bɛɛ tagamasiyɛnw; o bɛ kogow kan fan bɛɛ ra. 
Izirayɛli mara cɛkɔrɔba biwolonfla tun lɔlɔnin bɛ o jow ɲa fɛ; Safan dencɛ Yazaniya fana tun bɛ o cɛ ra. Wusunandaga tun bɛ o bɛɛ boro, wusunan sisi kasa bɛ wurira. 
A ko ne ma tuun ko: «Adamaden, Izirayɛli mara cɛkɔrɔbaw bɛ dogora ka min kɛ dibi ra o ta jobonw kɔnɔ, i ka o ye kɛ! O b’a fɔ ko: ‹Matigi Ala tɛ an yera, Matigi Ala banna an ta jamana ra!› » 
A ko ne ma tuun ko: «I bɛna a ye ko o bɛ ko haramunin wɛrɛw kɛra minw belen ka jugu ni nin ye.» 
A tagara ni ne ye Matigi Ala ta batoso donda ra, min bɛ sahiliyanfan na. Ne ka muso dɔw sigisiginin ye, o bɛ kasira Tamuzi ta jo kosɔn. 
A ko ne ma ko: «Adamaden, i ka nin ye kɛ! Ayiwa, i bɛna ko haramunin wɛrɛw ye minw belen ka jugu ni nin ye.» 
A tagara ni ne ye Matigi Ala ta batoso lukɔnɔyɔrɔ ra. Ne ka cɛ mugan ni looru ɲɔgɔnna ye Matigi Ala ta batoso donda ra, bolon ni sarakajɛnifɛn* cɛ, o ka o kɔ don Matigi Ala ta batoso ma, ka o ɲasin terebɔyanfan ma; o tun ka o kinbiri gban ka o ɲasin terebɔyanfan ma ka to ka tere bato. 
A ko ne ma ko: «Adamaden, i ka nin ye kɛ! Zuda mara mɔgɔw bɛ nin ko haramunin minw kɛra nin yɔrɔ ra yan, o ma o wasa, fɔ o belen ka jamana fa tuun ni tɔɲɔri ye, ka to ka ne jusu wuri tuma bɛɛ! A flɛ, o bɛ yiriboro blara o nun kɔrɔ cogo min na. 
O kosɔn ne fana bɛna o mina ni jusugban le ye, ne tɛna o flɛ ka makari o ra, ne tɛna maɲuman o ra. O bɛna o kan kɔrɔta ka kasi ne toro kɔrɔ, nka ne tɛna o lamɛn.» 
﻿Ezekiyɛli.
9.
O kɔ fɛ, Matigi Ala pɛrɛnna ni kanba ye ne toro kɔrɔ, k’a fɔ ko: «Aw ye gbara ka na, aw minw ye dugu ta kojuguw sarabagaw ye, aw bɛɛ ye na ni aw ta halakiriminanw ye aw boro!» 
O fɔra minkɛ, ne ka cɛ wɔɔrɔ ye, olugu nana ka bɔ sanfɛyɔrɔ ta donda fɛ, donda min ɲasinna sahiliyanfan ma; o bɛɛ ta halakiriminan bɛ o boro. Cɛ kelen tun bɛ o cɛ ra, lɛnfani tun bɛ ale ra, sɛbɛrikɛnan bɛ a ta cɛsirijara ra. O nana lɔ sarakajɛnifɛn* siranɛgɛraman kɛrɛ fɛ. 
Izirayɛli ta Ala ta nɔɔrɔ tun bɛ serubɛn mɛlɛkɛw* bisigiya min kan, o nɔɔrɔ wurira ka bɔ o kan, ka taga Alabatosoba dakun kan. Lɛnfani tun bɛ cɛ min na, ani sɛbɛrikɛnan bɛ a ta cɛsirijara ra, Matigi Ala ka o wele. 
Matigi Ala k’a fɔ a ye ko: «Taga don dugu kɔnɔ, Zeruzalɛmu dugu kɔnɔ; mɔgɔ minw jusu kasinin lo fɔ o bɛ ŋunana ko haramuninw kosɔn, ko haramunin minw bɛɛ bɛ kɛra dugu kɔnɔ, i ye tagamasiyɛn dɔ sɛbɛ o mɔgɔw ten kan.» 
A ka kuma dɔ fɔ cɛ tɔw ye, ne toro ka o mɛn; a ko: «Aw ye tugu a kɔ ka don dugu kɔnɔ, ka mɔgɔw faga; aw kana mɔgɔ si flɛ ka makari a ra, aw kana maɲuman mɔgɔ si ra. 
Cɛkɔrɔbaw o, kanbelenw o, sunguruw o, denmisɛnw o, musokɔrɔbaw o, aw ye o bɛɛ halaki ka ban; nka tagamasiyɛn bɛ mɔgɔ o mɔgɔ ten kan, aw kana maga o ra. Aw y’a damina ne yɛrɛ ta yɔrɔ saninman mɔgɔw le ra.» O ra, o cɛkɔrɔba minw tun bɛ Alabatosoba ɲa fɛ, o ka damina olugu ra. 
A k’a fɔ o ye tuun ko: «Aw ye taga Alabatosoba lanɔgɔ, k’a lukɛnɛw fa suw ra! Aw ye bɔ ka taga!» O bɔra ka taga mɔgɔw faga dugu kɔnɔ. 
Ka o to mɔgɔfaga ra, ani ka ne lɔnin to ne kelen na, ne benna ka ne ɲa biri dugu ma; ne kulera, ne ko: «E, Dunuɲatigi Ala, yala i bɛna i ta jusugban ben Zeruzalɛmu kan ka Izirayɛlimɔgɔ tɔw bɛɛ le halaki wa?» 
A ka ne jaabi ko: «Izirayɛli ni Zuda mara mɔgɔw ta kojugu bonyara fɔ k’a dama tɛmɛ. O ka jamana fa mɔgɔfaga ra, ka dugu fa terenbariya ra; o b’a fɔ ko: ‹Matigi Ala banna an ta jamana ra; ko minw bɛ kɛra yan, Matigi Ala tɛ o yera!› 
O ra, ne fana tɛna makari o ra, ne tɛna maɲuman o ra; ne bɛna o ta kɛwalew jaraki ben o yɛrɛ kan.» 
Ayiwa, lɛnfani tun bɛ cɛ min na, ani sɛbɛrikɛnan bɛ a ta cɛsirijara ra, ale sekɔra ka n’a fɔ Matigi Ala ye ko: «I k’a fɔ cogo min na, ne k’a kɛ ten!» 
﻿Ezekiyɛli.
10.
Ne ka flɛri kɛ, k’a ye ko furancɛ koorinin min tun bɛ serubɛn mɛlɛkɛw* kun sanfɛyɔrɔ ra, ko fɛn dɔ tun bɛ o yɔrɔ ra i ko safiri lulu, k’a kɛ i ko masasiginan. 
Lɛnfani tun bɛ cɛ min na, Matigi Ala k’a fɔ o ye ko: «Taga don wotorosenw cɛ ra, serubɛn mɛlɛkɛw jukɔrɔ; tasumakami minw bɛ serubɛn mɛlɛkɛw cɛ ra, i boro fa o ra, k’a bɔn dugu kan.» Cɛ tagara; ne yɛrɛ k’a tagatɔ ye. 
Wagati min cɛ tun bɛ tagara serubɛn mɛlɛkɛw cɛ ra, o y’a sɔrɔ serubɛn mɛlɛkɛw tun bɛ Alabatosoba kininboroyanfan na. O tuma ra, sankaba ka Alabatosoba lukɔnɔyɔrɔ bɛɛ fa. 
Matigi Ala ta nɔɔrɔ wurira ka bɔ serubɛn mɛlɛkɛw kunna ka taga sigi Alabatosoba dakun kan. Alabatosoba fara sankaba ra; Matigi Ala ta nɔɔrɔ yeelen ka Alabatosoba lukɛnɛ fa. 
Serubɛn mɛlɛkɛw ta kamanw mankan sera fɔ lukɛnɛba ra; a tun bɛ i ko Sebɛɛtigi Ala yɛrɛ ta kan, ni a bɛ kuma. 
Matigi Ala kumana lɛnfanitigi fɛ minkɛ, k’a fɔ a ye ko a ye taga tasuma ta wotorosenw cɛ ra, serubɛn mɛlɛkɛw cɛ ra, cɛ tagara lɔ wotorosenw kɔrɔ. 
Serubɛn mɛlɛkɛ kelen k’a boro bɔ serubɛn mɛlɛkɛ tɔw cɛ ra, k’a boro don tasuma ra serubɛn mɛlɛkɛw cɛ ra, ka tasuma dɔ ta ka o don lɛnfanitigi boro. A k’a mina ka bɔ ni a ye. 
Boro dɔw tun bɛ serubɛn mɛlɛkɛw kamanw jukɔrɔ, i ko adamaden boro. 
Ne ka flɛri kɛ ka wotorosen naani lɔnin ye serubɛn mɛlɛkɛw kɛrɛ fɛ, kelen tun bɛ o bɛɛ kelen kelen kɛrɛ fɛ; o wotorosenw tun bɛ manamana i ko kirisoliti lulu. 
O naani bɛɛ cogoya tun ye kelen ye; a tun kɛra i ko wotorosen dɔ le donna wotorosen dɔ wɛrɛ kɔnɔ. 
Ni o bɛ taga, o bɛ se ka taga fan naani bɛɛ ra, nka o tagatɔ tɛ o ɲa yɛlɛma; ni serubɛn mɛlɛkɛw tun ka o ɲasin fan min na, wotorosenw tun bɛ taga o fan le ra, o fana tagatɔ tun tɛ o ɲa yɛlɛma. 
Ɲakisɛw tun ka serubɛn mɛlɛkɛw fari yɔrɔ bɛɛ lamini: o kɔw, ani o borow, ani o kamanw, ani wotorosenw yɛrɛ; ɲakisɛw tun bɛ o naani bɛɛ ta wotorosenw na. 
Ne k’a mɛn ko o wotorosenw tɔgɔ tun lara ko «Folonkonto». 
Ɲada naani tun bɛ serubɛn mɛlɛkɛ bɛɛ kelen kelen fɛ: ɲada fɔlɔ tun ye serubɛn mɛlɛkɛ ɲada ye, flanan tun ye adamaden ɲada ye, sabanan tun ye jara ɲada ye, naaninan tun ye bɔn ɲada ye. 
Serubɛn mɛlɛkɛw wurira ka taga san fɛ. Ne tun ka fɛnɲanaman minw ye Kebari jiba kɛrɛ fɛ, olugu tun lo. 
Ni serubɛn mɛlɛkɛw tun bɛ taga, wotorosenw fana tun bɛ taga ni o ye; ni serubɛn mɛlɛkɛw tun ka o kaman foni ka kɔrɔta san fɛ ka bɔ dugu ma, wotorosenw tun tɛ bɔ o kɔ. 
Ni o tun ka lɔ wotorosenw fana tun bɛ lɔ, ni o tun yɛlɛnna san fɛ, wotorosenw fana tun bɛ yɛlɛn ni o ye, sabu fɛnɲanamanw ta sebagaya le tun bɛ wotorosenw lataga. 
Matigi Ala ta nɔɔrɔ bɔra Alabatosoba dakun kan ka taga sigi serubɛn mɛlɛkɛw kan. 
Serubɛn mɛlɛkɛw ka o kaman foni ka wuri ka bɔ dugu ma ne ɲa na; o tagara ni wotorosenw ye. O tagara lɔ Matigi Ala ta batoso donda ra, terebɔyanfan na. Izirayɛli ta Ala ta nɔɔrɔ tun bɛ o kan; a tun bɛ o kunna. 
Ne tun ka fɛnɲanaman minw ye Kebari jiba kɛrɛ fɛ, Izirayɛli ta Ala tun bɛ fɛnɲanaman minw kunna, olugu lo; ne ka o ye minkɛ, ne k’a lɔn ko serubɛn mɛlɛkɛw lo. 
Ɲada naani le tun bɛ o bɛɛ kelen kelen fɛ, ani kaman naani; adamaden borow bisigiyaw tun bɛ o kamanw jukɔrɔ. 
Ne tun ka minw ye Kebari jiba kɛrɛ fɛ, o ɲadaw cogo tun bɛ i ko olugu ɲada. O bɛɛ tun ye cogoya kelen ye; olugu yɛrɛ tun lo. O bɛɛ kelen kelen tun bɛ o ɲa teren ka taga. 
﻿Ezekiyɛli.
11.
Ala ta sebagaya ka ne ta ka taga ni ne ye Matigi Ala ta batoso ta terebɔyanfan donda ra, min ɲasinna terebɔyanfan ma. Ne ka cɛ mugan ni looru ye Alabatosoba donda ra; ne ka jamana kuntigi dɔw ye o cɛ ra, minw ye Azuri dencɛ Yazaniya, ani Benaya dencɛ Pelatiya ye. 
Matigi Ala k’a fɔ ne ye ko: «Adamaden, nin mɔgɔw le bɛ dabarijuguw sirira, ka to ka mɔgɔw ladi ni ladirikanjuguw ye nin dugu kɔnɔ yan. 
O b’a fɔ ko: ‹Bonlɔwagati tɛ sisan ye; nin dugu ye daga le ye, anw maranin b’a kɔnɔ i ko sogo!› 
O kosɔn, adamaden, ciraya kɛ o kama, ciraya kɛ!» 
Matigi Ala ta sebagaya jigira ne kan; a ko ne y’a fɔ ko: «Matigi Ala ko: Aw Izirayɛli mara mɔgɔw, aw bɛ nin kumaw le fɔra; miiriya min bɛ aw kɔnɔ, ne ka o lɔn. 
Aw ta mɔgɔ fagataw cayara nin dugu kɔnɔ; aw ka dugu siradaw bɛɛ fa suw ra. 
O kosɔn Dunuɲatigi Ala ko: Can lo, nin dugu ye daga le ye, nka aw ka mɔgɔ minw faga dugu kɔnɔ, olugu le ye sogo ye. Aw kɔni, ne bɛna aw gbɛn ka aw labɔ. 
Aw bɛ siran kɛrɛkɛmuru min ɲa cɔ, ne bɛna o kɛrɛkɛmuru le lana aw kama. Dunuɲatigi Ala ko ten. 
Ne bɛna aw labɔ nin dugu kɔnɔ, ka aw don siya wɛrɛ mɔgɔw boro; ne bɛna ne ta kitiw ben aw kan. 
Ne bɛna kiti ben aw kan Izirayɛli jamana le kɔnɔ, k’a to kɛrɛkɛmuru ye aw faga. Ni o kɛra, aw bɛna a lɔn ko ne le ye Matigi Ala ye. 
Nin dugu tɛna kɛ daga ye aw fɛ tuun, aw fana tɛna kɛ sogo ye a kɔnɔ tuun. Ne bɛna kiti ben aw kan Izirayɛli jamana yɛrɛ kɔnɔ yan. 
Ni o kɛra, aw bɛna a lɔn ko ne le ye Matigi Ala ye. Aw ma ne ta cifɔninw sira tagama, aw ma ne ta kolatigɛninw kɛ, nka siya minw ka aw lamini, aw tagamana ka kaɲa ni olugu ta kokɛcogow le ye.» 
Ayiwa, tuma min ne tun bɛ o cirayakumaw fɔra, Benaya dencɛ Pelatiya sara. Ne benna ka ne ɲa biri dugu ma, ka pɛrɛn ni kanba ye k’a fɔ ko: «E, Dunuɲatigi Ala, i bɛna Izirayɛlimɔgɔ tɔw bɛɛ le halaki ka ban wa!» 
Matigi Ala k’a ta kuma lase ne ma k’a fɔ ko: 
«Adamaden, minw ye ele balemaw ye, i yɛrɛ balemaw, i ta somɔgɔw, ani Izirayɛli mara mɔgɔw bɛɛ lajɛnnin, Zeruzalɛmukaw b’a fɔra olugu le ma ko: ‹Aw ye aw yɛrɛ mabɔ Matigi Ala ra, sabu jamana dira anw le ma k’a kɛ an ta ye.› 
O kosɔn a fɔ o ye ko Dunuɲatigi Ala ko: Hali ni ne ka aw gbɛn ka taga fɔ yɔrɔjan, siya tɔw cɛ ra, ka aw janjan ka taga jamana wɛrɛw ra, o bɛɛ n’a ta, aw tagara jamana minw na, ne tora aw fɛ o jamanaw ra janko aw ye se ka ne bato o yɔrɔw ra, fɔ ka se wagati dɔ ma. 
O kosɔn a fɔ o ye ko Dunuɲatigi Ala ko: Ne bɛna aw lajɛn ka bɔ siyaw cɛ ra; ne tun ka aw janjan ka taga jamana minw na, ne bɛna aw ta ka bɔ o jamanaw ra, ka na Izirayɛli ta dugukolo di aw ma tuun. 
«O bɛna sekɔ ka na o jamana ra, ka na batofɛn cɛjuguw, ani fɛn haramuninw bɛɛ labɔ. 
Ne bɛna miiriya kelen le don o bɛɛ jusukun na, ka hakirikura di o ma. Jusukungbɛlɛn min bɛ aw kɔnɔ i ko kabakuru, ne bɛna o bɔ yi, ka jusukunɲuman di aw ma. 
Ni o kɛra, o bɛna ne ta cifɔninw kɛ, ka ne ta kolatigɛninw kɔrɔsi, k’a sira tagama. O ra, o bɛna kɛ ne ta mɔgɔw ye, ne fana bɛna kɛ o ta Ala ye. 
Nka minw ta miiriya bɛ sama ka taga batofɛn cɛjuguw, ani o fɛn haramuninw nɔ fɛ, ne bɛna olugu ta kɛwalejuguw kunko ben o yɛrɛ kunna. Dunuɲatigi Ala ko ten.» 
O kɔ, serubɛn mɛlɛkɛw* ka o kamanw kɔrɔta ka wuri; wotorosenw tugura o kɔ. Izirayɛli ta Ala ta nɔɔrɔ tun bɛ o kan; a tun bɛ o kunna. 
Matigi Ala ta nɔɔrɔ wurira ka bɔ dugu cɛ ma ka taga sigi kuru dɔ kan, dugu terebɔyanfan na. 
Ala ta sebagaya ka ne ta ka taga ni ne ye Babilɔnikaw ta jamana ra, mɔgɔ minaninw kɔrɔ; Ala Nin le tun ka o fɛnw yira ne ra. O kɔ, ne tun bɛ fɛn minw yera, o fɛnw tununa ne ma. 
Matigi Ala tun ka ko minw yira ne ra, ne ka o bɛɛ fɔ mɔgɔ minaninw ye. 
﻿Ezekiyɛli.
12.
Matigi Ala k’a ta kuma lase ne ma tuun k’a fɔ ne ye ko: 
«Adamaden, ele kɔni siginin bɛ mɔgɔ murutininw le cɛ ra. Ɲadenw bɛ o fɛ janko o ye yeri kɛ, nka o tɛ foyi yera; torow bɛ o fɛ janko o ye mɛnni kɛ, nka o tɛ foyi mɛnna, sabu mɔgɔ murutininw lo. 
Ele kɔni, Adamaden, ele ye i ta doniw labɛn k’a kɛ i ko o bɛ mɔgɔ min minana k’a taga ni a ye jamana wɛrɛ ra. Bɔ teregban fɛ o bɛɛ ɲa na, k’a kɛ i ko o bɛ mɔgɔ min minana k’a taga ni a ye jamana wɛrɛ ra. Bɔ i sigiyɔrɔ ra o yɛrɛ ɲa na, k’a kɛ i n’a fɔ i bɛ tagara jamana wɛrɛ ra. Ni o kɛra, a bɛ se ka kɛ ko o bɛna a lɔn ko olugu ye mɔgɔ murutininw le ye. 
I ta doniw labɔ teregban fɛ o yɛrɛ ɲa na, i ko mɔgɔ minanin dɔ ta doni. Wulada fɛ i bɛ bɔ o ɲa na, i ko mɔgɔ minaninw bɛ bɔ cogo min na. 
I bɛ dugu laminikogo sɔgɔ o ɲa na, ka i ta doni bɔ o wo fɛ. 
I bɛ i ta doni la i kamankun kan o ɲa na, k’a ta su fɛ ka bɔ ni a ye. I bɛ i ɲada datugu, janko i bɔtɔ ɲa kana jamana ye. Ne bɛ i kɛ lasɔminifɛn le ye Izirayɛlimɔgɔw fɛ.» 
Matigi Ala ka min fɔ ne ye, ne ka o kɛ. Ne ka ne ta doni labɔ teregban fɛ, ka o labɛn i ko mɔgɔ minaninw bɛ o ta doniw labɛn cogo min na. Wulada fɛ ne ka kogo sɔgɔ ni ne boro ye, ka doni labɔ dibi ra, k’a la ne kamankun kan o ɲa na. 
Ayiwa, o dugusagbɛ sɔgɔma, Matigi Ala k’a ta kuma lase ne ma tuun, k’a fɔ ne ye ko: 
«Adamaden, yala Izirayɛli mara mɔgɔ murutininw ma i ɲininka, ko i bɛ mun le kɛra wa? 
A fɔ o ye ko Dunuɲatigi Ala ko: Nin cirayakuma ye Zeruzalɛmu dugu ɲamɔgɔ ta le ye, ani Izirayɛli mara mɔgɔ minw bɛɛ bɛ dugu kɔnɔ yi. 
A fɔ o ye ko ele ye lasɔminifɛn le ye o fɛ, ko i ka min kɛ, ko o le bɛna kɛ Zeruzalɛmukaw ra. O juguw bɛna o mina ka taga ni o ye jamana wɛrɛ ra. 
O ta jamana ɲamɔgɔ bɛna a ta doni la a kamankun kan dibi ra ka bɔ. O bɛna wo dɔ bɔ kogo ra k’a labɔ o fɛ. A bɛna a ɲada datugu, janko a bɔtɔ kana jamana ye. 
Ne bɛna ne ta jɔ firi a kan, k’a mina ni ne ta jan ye, k’a lataga Babilɔnikaw ta jamana ra; nka a bɛna sa o jamana ra k’a sɔrɔ a ɲa ma jamana ye. 
Minw bɛɛ tun b’a kɛrɛ fɛ, a kɔrɔsibagaw, ani a ta kɛrɛkɛjamaw bɛɛ, ne bɛna olugu bɛɛ janjan ka taga fan bɛɛ ra, k’a o gbɛn ni kɛrɛkɛmuru ye. 
Ni ne nana o yɛrɛgɛ siya tɔw cɛ ra, ka o janjan ka taga jamana wɛrɛw ra tuma min na, o bɛna a lɔn ko ne le Matigi Ala ye. 
Nka ne bɛna mɔgɔ dama dama to o kɔ. Olugu bɛna bɔsi kɛrɛkɛmuru ni kɔngɔ ni banajugu boro; olugu bɛna taga sigi siya minw cɛ ra, o bɛna Izirayɛlimɔgɔw ta kɛwale haramuninw lakari o siyaw ye. Ni o kɛra, olugu fana bɛna a lɔn ko ne le ye Matigi Ala ye.» 
Matigi Ala k’a ta kuma lase ne ma tuun, ko: 
«Adamaden, i yɛrɛyɛrɛtɔ ye to ka i ta domuni kɛ, i ja tigɛnin ni i kɔnɔnɔfirinin ye to ka i ta ji min. 
A fɔ jamana mɔgɔw ye ko: ‹Dunuɲatigi Ala ko: Zeruzalɛmuka minw siginin tora Izirayɛli jamana ra, olugu kɔnɔnɔfirinin le bɛna o ta domuni kɛ, o jigi tigɛnin le bɛna o ta ji min; sabu o ta jamana kɔnɔfɛnw bɛɛ bɛna ban k’a lakolon to, jamana sigibagaw bɛɛ ta tɔɲɔri kosɔn. 
Duguw bɛna kɛ tomow ye, jamana bɛna kɛ yɔrɔ lakolon ye. Ni o kɛra, aw bɛna a lɔn ko ne le ye Matigi Ala ye.› » 
Matigi Ala k’a ta kuma lase ne ma tuun, k’a fɔ ko: 
«Adamaden, mun kosɔn mɔgɔw bɛ nin zana fɔ Izirayɛli jamana kɔnɔ, ko: ‹Wagati bɛ janyara ka taga, nka Ala ka fɛn o fɛn yira o si tɛ kɛra can ye›? 
Ayiwa, a fɔ o ye ko Dunuɲatigi Ala ko: Ne bɛna o zana ban; mɔgɔ tɛna o zana fɔ Izirayɛli jamana ra tuun. A fɔ o ye ko: ‹Wagati bɛ surunyara, Ala ka fɛn o fɛn yira, o bɛɛ fana bɛna kɛ can ye!› 
Sabu mɔgɔ si tɛna faninya tigɛ tuun Izirayɛli mara mɔgɔw cɛ ra, k’a fɔ ko Ala ka fɛn dɔ yira a le ra, walama ka kuma dɔ fɔ ni Ala tɔgɔ ye ka mɔgɔw lafiri. 
Ne Matigi Ala, ne b’a fɛ ka kuma min fɔ, ne yɛrɛ le bɛna o kuma fɔ, o kuma fana bɛna kɛ can ye, a tɛna mɛɛn. Aw mɔgɔ murutininw, aw ta wagati yɛrɛ le ra, ne bɛna ne ta kuma fɔ, k’a kɛ. Dunuɲatigi Ala ko ten.» 
Matigi Ala k’a ta kuma lase ne ma tuun, k’a fɔ ko: 
«Adamaden, Izirayɛli mara mɔgɔw bɛ min fɔra, o ye nin ye: O b’a fɔ ko: ‹Ala ka fɛn minw yira cira ra, ko o ye wagatijan kow le ye, ko cira ta cirayakumaw ye kɔfɛwagatiw ta kow le ye.› 
O kosɔn a fɔ o ye ko: ‹Dunuɲatigi Ala ko: ne bɛna kuma o kuma fɔ, o kuma bɛɛ bɛna kɛ can ye, a tɛna mɛɛn. Dunuɲatigi Ala ko ten.› » 
﻿Ezekiyɛli.
13.
Matigi Ala k’a ta kuma lase ne ma tuun, ko: 
«Adamaden, nin cirayakuma fɔ Izirayɛli ta ciraw kama. Olugu minw bɛ ciraya kɛra ka kaɲa ni o yɛrɛ ta jusukun ta miiriyaw ye, a fɔ o ye ko o ye Matigi Ala ta kuma lamɛn! 
Dunuɲatigi Ala ko: Bɔnɔ bɛna cira hakirintanw sɔrɔ, minw bɛ kuma ka kaɲa ni o yɛrɛ ta jusukun ta miiriyaw ye, k’a sɔrɔ Ala ma foyi yira o ra. 
Kongowuruw bɛ yaala tomow cɛ ra cogo min na, aw ta ciraw bɛ ten le, aw Izirayɛlimɔgɔw! 
«Aw ciraw, aw ma yɛlɛn ka taga dugu laminikogo wow datugu, aw ma kogo lɔ kokura ka Izirayɛli mara mɔgɔw tanga, janko ni Matigi Ala ta lon nana se, o ye se ka lɔ ka o kɛrɛkɛɲɔgɔnw kɔnɔ. 
«Ciraw bɛ faninya fɔ ko Ala ka fɛn dɔw yira olugu ra; o bɛ mɔgɔw lafiri ni o ta cirayakumaw ye. O b’a fɔ ko: ‹Matigi Ala ko ten,› k’a sɔrɔ Matigi Ala ma o ci. O bɛɛ n’a ta, o belen b’a miiri ko o ta kumaw bɛna kɛ can ye. 
«Aw ciraw, aw ko, ko aw ka ko minw ye, yala o bɛɛ tɛ faninya le ye wa? Aw ka cirayakuma minw fɔ, o tɛ mɔgɔlafirikumaw le ye wa? Aw b’a fɔ ko: ‹Matigi Ala ko ten,› k’a sɔrɔ ne ma foyi fɔ aw ye. 
«Ayiwa, Dunuɲatigi Ala ko: I n’a fɔ aw ta kumaw ye faninya le ye, i n’a fɔ aw ta fɛnyetaw fana ye mɔgɔlafirikan le ye, ayiwa, sisan ne bɛna wuri aw kama. Dunuɲatigi Ala ko ten. 
«Ne bɛna ne boro lawuri ciraw kama, cira minw bɛ faninya fɔ ko Ala ka fɛn yira olugu ra, ka mɔgɔw lafiri ni o ta cirayakumaw ye. O ciraw tɛna kɛ ne ta jamana kolatigɛbagaw ta jɛn ra, o tɔgɔ tɛna sɛbɛ ni Izirayɛli ta mɔgɔw ye, o tɛna sekɔ ka na sigi Izirayɛli mara ra tuun. Ni o kɛra, aw bɛna a lɔn ko ne le ye Dunuɲatigi Ala ye. 
«Can lo, ciraw bɛ ne ta mɔgɔw lafirira le, ka to k’a fɔ o ye ko: ‹Hɛra,› k’a sɔrɔ hɛra tɛ yi. Ne ta mɔgɔw bɛ kogo lɔ, olugu b’a mun. 
Ayiwa, a fɔ o kogomunbagaw ye ko kogo bɛna ben. Sanjiba dɔ bɛna na; ne bɛna sanbɛrɛw lajigi, sanfɔɲɔba dɔ bɛna wuri. 
Ayiwa, kogo bentɔ flɛ nin ye! Yala mɔgɔw tɛna a fɔ aw ma ko aw ka kogo mun ni bɔgɔ min ye ko o bɔgɔ ka mun le ɲa wa? 
«Ayiwa, Dunuɲatigi Ala ko: Ne jusu gbanninba le bɛna sanfɔɲɔba dɔ lawuri; ne dimininba bɛna sanjiba lana, ne jusu gbanninba bɛna sanbɛrɛ lajigi ni baraka ye ka fɛn bɛɛ halaki ka ban. 
Aw ka kogo min mun ni bɔgɔ ye, ne bɛna o kogo ben fɔ k’a la dugu ma, k’a jusiginanw bɔ kɛnɛ kan; kogow bɛna ben ka aw fana halaki o cɛ ra yi. Ni o kɛra, aw bɛna a lɔn ko ne le ye Matigi Ala ye. 
Ne bɛna ne ta jusugban bɛɛ ben kogo kan, ani minw k’a mun ni bɔgɔ ye. O kɔ, ne bɛna a fɔ aw ma ko: Kogo tɛ yi tuun, a munbagaw fana tɛ yi tuun! 
Izirayɛli ta cira minw tun bɛ cirayakumaw fɔra Zeruzalɛmu ta ko ra, ko olugu ka hɛra le ye Zeruzalɛmu ta ko ra, k’a sɔrɔ hɛra tɛ yi, o ciraw si tɛna kɛ yi tuun. Dunuɲatigi Ala ko ten.» 
«Ele adamaden, i ɲasin i ta jamana musow ma sisan, minw bɛ ciraya kɛra ka kaɲa ni o yɛrɛ ta jusukun ta miiriyaw ye; ciraya kɛ olugu kama! 
A fɔ o ye ko: ‹Dunuɲatigi Ala ko: Bɔnɔ bɛna aw musow sɔrɔ, aw minw bɛ sɛbɛdenw tu ka o sirisiri mɔgɔw bɛɛ borokanw na, ka kunnajalaw lalaga mɔgɔ suguya bɛɛ ye, janko ka o mɔgɔw sɔrɔ. Aw b’a fɛ ka ne ta jamana mɔgɔw nin le mina, ka aw yɛrɛ nin ɲanaman to! 
Aw bɛ ne tɔgɔ cɛn ne ta mɔgɔw cɛ ra, simankisɛ boro ɲa dama dama kosɔn, ani burukun dama dama. Mɔgɔ minw tun man kan ni fagari ye, aw bɛ olugu faga; minw tun man kan ka ɲanamanya, aw bɛ olugu ɲanaman to, sabu aw bɛ faninya fɔ ne ta mɔgɔw ye, olugu fana bɛ o faninyakumaw lamɛn.› 
«O kosɔn Dunuɲatigi Ala ko: A flɛ, ne bɛna wuri aw ta sɛbɛdenw kama, aw bɛ minw kɛ ka mɔgɔ mina i ko kɔnɔw. Ne bɛna o sɛbɛw tigɛtigɛ ka bɔ aw borow ra; aw bɛ mɔgɔ minw mina i ko kɔnɔw, ne bɛna olugu bɔsi ka bɔ aw boro. 
Ne bɛna aw ta kunnajalaw fana faranfaran, ka ne ta mɔgɔw bɔsi ka bɔ aw boro; o tɛna kɛ fɛn minata ye aw ta jan na tuun. Ni o kɛra, aw bɛna a lɔn ko ne le ye Matigi Ala ye. 
Sabu aw bɛ mɔgɔ terennin jusu kasi ni aw ta faninyakumaw ye, k’a sɔrɔ ne tun t’a fɛ ka kojugu kɛ a ra. Aw bɛ mɔgɔjugu ja gbɛlɛya k’a to a ye timinadiya kojugukɛ ra; o ra, a tɛ sekɔ ka bɔ a ta sirajugu kan ka ɲanamanya. 
Ayiwa, aw tɛna faninya fɔ tuun fiyewu, k’a fɔ ko Ala ka fɛn yira aw ra; aw fana tɛna cirayakuma fɔ tuun fiyewu. Ne bɛna ne ta mɔgɔw bɔsi ka bɔ aw boro. Ni o kɛra, aw bɛna a lɔn ko ne le ye Matigi Ala ye.» 
﻿Ezekiyɛli.
14.
Lon dɔ, Izirayɛli cɛkɔrɔba dɔw nana ne fɛ, ka na sigi ne ɲa kɔrɔ. 
Matigi Ala k’a ta kuma lase ne ma, k’a fɔ ko: 
«Adamaden, nin mɔgɔw ta jow bɛ o jusukun le ra. Fɛn min bɛ kɛ o sentalon sababu ye ka o bla kojugu ra, o bɛ ɲabɔ o le fɛ. Yala ne bɛ sɔn ko o ye ne ɲininka ko dɔ ra wa? 
O ra, kuma o fɛ, i y’a fɔ o ye ko Dunuɲatigi Ala ko: Izirayɛli mara mɔgɔ o mɔgɔ ta jo bɛ a jusukun na, ani fɛn min bɛ kɛ a sentalon sababu ye ka a bla kojugu ra, ni a bɛ ɲabɔ o fɛ, ni o tigi nana Ala ta cira fɛ, ne Matigi Ala yɛrɛ le bɛna o tigi jaabi; a bɛ jo caman minw sɔnna, ne bɛna a jaabi ka kaɲa ni o jow ta ko le ye. 
Ni o kɛra, ne bɛna Izirayɛli mara mɔgɔw ta miiriya yɛlɛma, ka o kɔsegi ka na ne ma; sabu o bɛɛ le banna ne ra ka taga jow kɔ. 
O kosɔn a fɔ Izirayɛli mara mɔgɔw ye ko Dunuɲatigi Ala ko: Aw ye aw kɔ don aw ta jow ra ka kɔsegi ne ma; aw ye aw ɲa ta ka bɔ aw ta batofɛn haramuninw na. 
«Sabu Izirayɛli mara mɔgɔ min o min, walama lonan min o min siginin bɛ Izirayɛli mara ra, ni o dɔ ka a yɛrɛ mabɔ ne ra, ni a ta jow bɛ a jusukun le ra, fɛn min bɛ kɛ a sentalon sababu ye k’a bla kojugu ra, ni a bɛ ɲabɔ o le fɛ, ni o tigi ka na cira fɛ, ko a bɛ ne ɲininka ko dɔ ra, ayiwa, ne yɛrɛ le bɛna o tigi jaabi, ne le ye Matigi Ala ye. 
Ne bɛna ne ɲasin o tigi ma k’a kɛrɛ, ka o tigi kɛ tagamasiyɛn ye janko ka tɔw karan. Mɔgɔw bɛna a ta ko kɛ zana ye ka ɲɔgɔn karan. Ne bɛna a faran ka bɔ ne ta jamana mɔgɔw cɛ ra. Ni o kɛra, aw bɛna a lɔn ko ne le ye Matigi Ala ye. 
«Nka ni mɔgɔw ka cira yɛrɛ le nɛgɛ k’a to a ka kuma dɔ fɔ, o tuma i b’a sɔrɔ ko ne Matigi Ala yɛrɛ le ka o cira lafiri. Ne bɛna ne boro kɔrɔta o cira kama, k’a faran ka bɔ ne ta jamana Izirayɛli ta mɔgɔw cɛ ra. 
O mɔgɔw bɛɛ ta terenbariyaw hakɛ bɛ ben o yɛrɛ kan: ɲininkarikɛbaga ta hakɛ ni cira ta hakɛ bɛɛ ka kan. 
Ni o kɛra, Izirayɛli mara mɔgɔw tɛna o yɛrɛ lafiri tuun ka mabɔ ne ra, ka o yɛrɛ lanɔgɔ ni o ta hakɛkow bɛɛ ye. O ra, o bɛna kɛ ne ta mɔgɔw ye, ne bɛna kɛ o ta Ala ye. Dunuɲatigi Ala ko ten.» 
Matigi Ala k’a ta kuma lase ne ma tuun, ko: 
«Adamaden, ni a kɛra ko jamana dɔ ta mɔgɔw ka ne kan bla, ka jurumun kɛ ka ne hakɛ ta, ni ne ka ne boro kɔrɔta o jamana kama, ka domuni dɛsɛ o ra, ka kɔngɔ ben o kan ka adamadenw ni bɛganw halaki, 
hali ni a kɛra ko nin cɛ saba, minw ye Nuho ni Danɛli ni Ayuba ye, ko olugu cɛ saba bɛ sɔrɔ o jamana kɔnɔ, olugu cɛ saba dama le bɛna kisi o ta terenninya kosɔn. Dunuɲatigi Ala ko ten. 
«Walama ni ne ka kongowaraw bla ka taga jamana kɔnɔ, ka mɔgɔw faga, ka jamana ci k’a kɛ yɔrɔ lakolon ye, mɔgɔ si tɛ tɛmɛ yɔrɔ min na tuun waraw kosɔn, 
hali ni a kɛra ko nin cɛ saba bɛ jamana kɔnɔ, ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten, ko o cɛ saba tɛna se ka hali o dencɛw, walama o denmusow kisi; olugu yɛrɛ dama le bɛna kisi, jamana bɛ kɛ yɔrɔ lakolonba ye. 
«Walama ni ne ka kɛrɛkɛmuru lana jamana kama, ka kɛrɛkɛdenw ci ka taga jamana yɔrɔ bɛɛ yaala ni kɛrɛkɛmuru ye, ka adamadenw ni bɛganw faga, 
hali ni a kɛra ko nin cɛ saba bɛ jamana kɔnɔ, ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten, ko o cɛ saba tɛna se ka hali o dencɛw, walama o denmusow kisi; olugu yɛrɛ dama le bɛna kisi. 
«Walama ni ne ka banajuguw lana jamana kɔnɔ, ni ne ka ne ta jusugban ben jamana kan, ka saya caya, ka adamadenw, ani bɛganw faga, 
hali ni a kɛra ko nin cɛ saba, minw ye Nuho ni Danɛli ni Ayuba ye, ko olugu bɛ jamana kɔnɔ, ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten, o cɛ saba tɛna se ka hali o dencɛw, walama o denmusow kisi; o yɛrɛ dama le bɛna kisi o ta terenninya kosɔn.» 
«Ayiwa, Dunuɲatigi Ala ko: Hali ni ne ka ne ta kojuguba naani bɛɛ ben Zeruzalɛmu kan, minw ye kɛrɛkɛmuru ni kɔngɔ ni kongowaraw ni banajuguw ye, janko ka adamadenw, ani bɛganw halaki, 
o bɛɛ n’a ta, mɔgɔ dɔw bɛna bɔsi; cɛ dɔw, ani muso dɔw bɛna bɔsi. O bɛna olugu labɔ Zeruzalɛmu dugu kɔnɔ; o bɛna na aw fɛ yan. Ni aw nana olugu tagamacogo ni o ta kɛwalew ye, o bɛna aw jusu saaro Zeruzalɛmu ta kojugu ko ra, ne ka kojugu min ben dugu kan, ani ne ka kojugu minw bɛɛ lase a ma. 
Ni aw nana o mɔgɔw tagamacogo ni o ta kɛwalew ye, o bɛna aw jusu saaro. Ni o kɛra, aw bɛna a lɔn ko ne ka ko minw bɛɛ kɛ dugu ra, ko ne ma o kɛ gbansan. Dunuɲatigi Ala ko ten.» 
﻿Ezekiyɛli.
15.
Matigi Ala k’a ta kuma lase ne ma, ko: 
«Adamaden, yala rɛzɛnsun ka fisa ni yiri tɔw bɛɛ ye wa? Yala kongoyiriw cɛ ra ale ta yiri le ka fisa ni yiri tɔw ye wa? 
Yala mɔgɔ bɛ se k’a yiri kɛ ka fɛn dɔ lalaga wa? Yala a yiriboro dɔ bɛ se ka turu dugu ma ka fɛnw dulon a ra wa? 
Ɔn-ɔn, a bɛ don tasuma ra le, tasuma b’a jɛni. Ni tasuma k’a kun fla bɛɛ jɛni, ka na a cɛmancɛ fana jɛni ka ban, o tuma a bɛ se ka mun le ɲa tuun? 
Wagati min a kuturu tun lo, a ma se ka foyi ɲa; sisan a jɛninin kɔ ka ban, a bɛna se ka mun le ɲa mɔgɔ ye? 
«O kosɔn Dunuɲatigi Ala ko: Ne bɛ rɛzɛnsun bɔ kongoyiri tɔw cɛ ra k’a to o y’a don tasuma ra k’a jɛni cogo min na, ne bɛna Zeruzalɛmu dugumɔgɔw fana ta kɛ o cogo le ra. 
Ne bɛna ne ɲasin o ma ka o kɛrɛ; o bɔra tasuma le ra, tasuma le fana bɛna o domu. Ni ne nana ne ɲasin o ma ka o kɛrɛ wagati min na, o wagati ra aw bɛna a lɔn ko ne le ye Matigi Ala ye. 
Ne bɛna jamana kɛ yɔrɔ lakolonba ye, sabu o ka ne kan bla. Dunuɲatigi Ala ko ten.» 
﻿Ezekiyɛli.
16.
Matigi Ala k’a ta kuma lase ne ma tuun; a ko: 
«Adamaden, Zeruzalɛmukaw ta kojugu haramuninw yira o ra! 
A fɔ o ye ko Dunuɲatigi Ala ko Zeruzalɛmu ma ko: Ele bɔyɔrɔ ni i woroyɔrɔ ye Kanaana jamana le ye. I facɛ tun ye Amɔrika ye, i bamuso tun ye Hɛtika ye. 
I worolon na, mɔgɔ ma sɔrɔ ka i barajuru tigɛ, mɔgɔ ma i ko ni ji ye ka i saninya, mɔgɔ ma i fari jɔsi ni kɔgɔ ye, mɔgɔ ma fani kɛ ka i melege. 
Mɔgɔ si ma i flɛ ka makari i ra, ka maɲuman i ra ka hali nin kow dɔ kelenpe kɛ i ye. O ka i firi kongo kɔnɔ, sabu mɔgɔw tun ɲigira i ra kabini i worolon. 
«Ayiwa, ka ne tɛmɛtɔ to i kɔrɔ, ne ka i firinfirintɔ ye i ta jori ra. Ne ko i ma ko: ‹Hali ni i bɛ jori ra, i bɛna baro! Hali ni i bɛ jori ra, i bɛna baro!› 
Ne ka i lamɔ; i kɔgɔra i ko kongokɔnɔyiri. I kɔrɔyara ka bonya ka kɛ sunguru cɛɲumanba ye. I kɔgɔ fara, ka i kɛ muso dafanin ye; nka i fari lakolon tun lo. 
«O kɔ fɛ, ka ne tɛmɛtɔ to i kɔrɔ tuun, ne ka i flɛ minkɛ, ne k’a ye ko i sera furu ma. O ra, ne ka ne ta deregeba senkɔrɔyɔrɔ biri i kan ka i fari datugu. Ne karira i ye ka jɛnɲɔgɔnya don ni i ye. Dunuɲatigi Ala ko ten. O ra, i kɛra ne ta ye. 
«Ne ka i ko ni ji ye, ka jori bɔ i fari ra, ka i mun ni turu ye. 
Ne ka derege kansɔgɔninw don i ra, ka gbolosanbara ɲumanman dɔ don i sen na. Ne ka lɛnfani cɛsirinan dɔ siri i cɛ ra, ka deregeba dawulaman dɔ don i ra. 
Ne ka masirifɛnw kɛ ka i masiri: ne ka bororanɛgɛ don i boro ra, ka kannakɔnɔn don i kan na. 
Ne ka nunnasanin don i nun na, ka tororasanin don i toro ra, ka jalamugu cɛɲuman dɔ siri i kun na. 
Ne ka i masiri ni sanin ni warigbɛ ye, ka lɛnfani ni fani dawulamanw, ani fani ɲumanman sɔgɔninw don i ra. I ta baro tun ye mugu tɛntɛnnin ɲumanman le ye, ani li, ani turu. O ra, i ɲana kosɛbɛ, ka i kɛ i ko masamuso. 
I tɔgɔ sera siya tɔw bɛɛ ma, i ta cɛɲa kosɔn; sabu ne tun ka nɔɔrɔ min kɛ ka i masiri o nɔɔrɔ sababu ra, i ta cɛɲa tun dafanin lo. Dunuɲatigi Ala ko ten.» 
«Nka i ka i jigi la i ta cɛɲa kan, ka i ta tɔgɔbaya kɛ sababu ye ka i yɛrɛ bla jatɔya ra. I ka i yɛrɛ fiyeere tɛmɛbagaw bɛɛ fɛ; i ka i yɛrɛ di cɛ bɛɛ ma. 
I ka i yɛrɛ ta fani dɔw sirisiri i ta sɔnnikɛyɔrɔw ra k’a cɛɲa, ka jatɔya kɛ o kan. O kow ɲɔgɔn tun ma deri ka kɛ, a ɲɔgɔn fana tɛna kɛ tuun. 
Ne tun ka masirifɛn cɛɲuman minw lalaga ni ne ta sanin ni ne ta warigbɛ ye ka o di i ma, i ka o le ta ka o kɛ ka cɛw tagamasiyɛn lalaga, ka o kɛ jow ye, ka jatɔya kɛ ni o jow ye. 
I ka i ta fani ɲumanman kansɔgɔninw kɛ ka o jow datugu, ka o sɔn ni ne ta turu ni ne ta wusunan ye. 
Ne tun ka domunifɛn minw di i ma, mugu tɛntɛnnin ɲumanman, ani turu, ani li, ka o kɛ i ta baro ye, i ka o di jow ma, ka o kɛ saraka kasadiman ye jow ɲa kɔrɔ. A kɛra ten le. Dunuɲatigi Ala ko ten. 
«I tun ka dencɛw, ani denmuso minw woro ne fɛ, i ka olugu ta ka o kɛ sarakaw ye, ka o di jow ma janko olugu ye o domu. I ta jatɔya belen ma i wasa! 
I ka ne ta denw kannatigɛ ka o kɛ saraka jɛnitaw* ye, ka jow sɔn. 
Ka i to i ta ko haramuninw, ani i ta jatɔya ra, ne tun ka min kɛ i ye i denmisɛnman, i hakiri ma to o ra, wagati min i fari bɛɛ lakolon tun lo, i tun bɛ firinfirinna jori ra. 
«I ta kɛwalejuguw bɛɛ kosɔn, bɔnɔ bɛna i sɔrɔ, bɔnɔ! Dunuɲatigi Ala ko ten. 
I ka jobonw lalaga, ka sɔnnikɛyɔrɔw lɔ kɛnɛgbɛw bɛɛ ra. 
I ka sɔnnikɛyɔrɔw lalaga sirafaranw bɛɛ ra. I tara i ta cɛɲa fɛ ka ko haramuninw kɛ; i ka i yɛrɛ di tɛmɛbaga bɛɛ ma, ka i ta jatɔya caya. 
I ka i yɛrɛ di jatɔya ra i sigiɲɔgɔn Misirankaw ma, sabu o cɛw fari cɛ ka ɲi! I ka i ta jatɔya caya fɔ ka ne jusu gban. 
O kosɔn ne ka ne boro bɔ i kama. Ne ka dɔ bɔ i ta sɔrɔta ra, ka i kɛ i juguw sago ye. I ta kɛwalejuguya ka maroya bla hali Filisikaw denmusow ra. 
I ka i yɛrɛ di jatɔya ra Asirikaw ma, sabu hali bi i tun ma wasa. I ka jatɔya kɛ ni olugu ye, nka o si belen ma i wasa. 
I ka jatɔya caman kɛ Babilɔnika jagokɛbagaw ta jamana ra, nka olugu si belen ma i wasa.» 
«E, ele dɛsɛra dɛ! Dunuɲatigi Ala ko ten. K’a sɔrɔ i ka nin kow bɛɛ kɛ, ka i yɛrɛ kɛ i ko jatɔmusow bɛɛ ra marobari. 
Wagati min i tun bɛ i ta jobonw lalaga sirafaranw bɛɛ ra, ka i ta sɔnnikɛyɔrɔw lɔ kɛnɛgbɛw bɛɛ ra, o wagati ra i tun tɛ i ko jatɔmuso tɔw, sabu i tun tɛ hali wari yɛrɛ jate fɛn ye. 
I tun kɛra i ko muso jɛnɛyakɛbaga min bɛ a furucɛ to yi, ka taga jɛn ni cɛ wɛrɛw ye. 
Jatɔmusow bɛɛ bɛ sara sɔrɔ a ta jatɔya ra, nka ele yɛrɛ le bɛ wari di i ɲamɔgɔcɛw bɛɛ ma; i bɛ o nɛgɛ ni i borofɛnw ye ka o sama ka na i yɛrɛ kɔrɔ; o bɛ bɔ fan bɛɛ ra ka na jatɔya kɛ ni i ye. 
Ele kɔni ma i ta jatɔya kɛ muso tɔw ta kɛcogo ra! Cɛw tun tɛ ele yɔrɔɲini, ele yɛrɛ le tun bɛ cɛw yɔrɔɲini; cɛw tun tɛ sara di ele ma, nka ele yɛrɛ le tun bɛ cɛw sara. Ele ni tɔw kɔni ma kɛ kelen ye fiyewu! 
«Ayiwa, ele jatɔmuso, Matigi Ala ta kuma lamɛn sa! 
Dunuɲatigi Ala ko: Ele ka i yɛrɛ labɛn k’a bla, ka i yɛrɛ waraga pewu, janko ka jatɔya kɛ ni i ɲamɔgɔcɛw ye, ani i ta batofɛn haramuninw bɛɛ; i ka i denw faga ka o jori kɛ ka o batofɛnw sɔn. 
O ra, ne bɛna i ɲamɔgɔcɛw bɛɛ lajɛn, i ko diyara minw bɛɛ ye, i ka minw bɛɛ kanu, ani i ka minw bɛɛ kɔninya. Ne bɛna o lajɛn ka bɔ yɔrɔ bɛɛ ka na i kama, ka na i fari lakolon bɔ kɛnɛ kan o ɲa kɔrɔ, janko o ye i musoyɔrɔw bɛɛ ye. 
Ne bɛna i ta kiti tigɛ i ko muso jɛnɛyakɛbagaw, ani muso mɔgɔfagabagaw ta kiti bɛ tigɛ cogo min na. Ne bɛna ele faga le ka ne yɛrɛ dimibɔ, ne ta jusugban kosɔn; sabu i ma ne ta kanuya jate. 
Ne bɛna i don i ɲamɔgɔcɛw boro. O bɛna i ta jobon ci, ka i ta sɔnnikɛyɔrɔw waraga. O bɛna i ta faniw bɛɛ bɔ i ra, ka i ta masirifɛn nɔɔrɔmanw bɔ i ra ka i fari lakolon to. 
O bɛna jamaba dɔ lawuri ka na i kama; olugu bɛna i bon ni kabakuruw ye, ka i sɔgɔsɔgɔ ni o ta kɛrɛkɛmuruw ye. 
O bɛna tasuma don i ta bonw na ka o jɛni, ka i ta kojuguw hakɛ bɔ i ra muso camanba ɲa na. Ne bɛna i ta jatɔya lalɔ, i tɛna sara di kanbelen si ma tuun jatɔya kama. 
Ne bɛna ne ta jusugban se fɔ a dan ma. Ni o kɛra, ne ta kanuya ta kɛrɛ bɛ sɔrɔ ka ban; ne jusu bɛna suma, ka ne ta dimi mala. 
Ne ka min kɛ i ye i denmisɛnman, i hakiri ma to o ra minkɛ, ani i ka ne jusu wuri ni i ta kɛtaw bɛɛ ye minkɛ, o kosɔn ne fana bɛna i ta jatɔyajuguw kunko ben i kunna; Dunuɲatigi Ala ko ten. Yala i ma kɛwalejuguw kɛ ka o fara i ta kojugu haramunin tɔw bɛɛ kan wa?» 
«A flɛ, zanalabagaw bɛɛ bɛna nin zana fɔ ele ma, ko: ‹Denmuso b’a bamuso jogo le ta!› 
Ele kɔni kɛra i bamuso woroden yɛrɛ le ye; sabu i bamuso fana banna a cɛ ni a ta denw na nin cogo le ra. Ele kɛra i balemamuso tɔw balema yɛrɛ dɔ le ye; sabu olugu fana banna o cɛw ni o denw na nin cogo le ra. Aw bamuso tun ye Hɛtika ye, aw facɛ tun ye Amɔrika ye. 
I kɔrɔmuso ye Samari le ye; ale ni a denmusow siginin bɛ i ta dugu sahiliyanfan na. I dɔgɔmuso min siginin bɛ i ta dugu woroduguyanfan na ni a denmusow ye, o ye Sodɔmu ye. 
Ele ma olugu ta sira ɲɔgɔn tagama dɔrɔn ka dan o ma, walama ka o ta ko haramuninw ɲɔgɔn kɛ dɔrɔn ka dan o ma dɛ, nka ele ta kɛwalew bɛɛ le juguyara ka tɛmɛ olugu ta kan. 
Ne bɛ kari, ko sigiya t’a ra, ne le ye Ala ɲanaman ye, Dunuɲatigi Ala ko ten: I dɔgɔmuso Sodɔmu ni a denmusow ma ele ni i denmusow ta ɲɔgɔn kɛ ka ye. 
«Ayiwa, i dɔgɔmuso Sodɔmu ta kojugu ye nin ye: Yɛrɛbonya le tun donna ale ni a denmusow ra; sabu o tun ka domuni sɔrɔ ka fa fɔ k’a dama tɛmɛ, ka sigi laganfiya ni ɲasuma ra. O ma dɛsɛbagatɔw, ani fagantanw dɛmɛ. 
O yadara fɔ ka ko haramuninw kɛ ne ɲa kɔrɔ; o kosɔn ne ka o halaki ka bɔ yi, i n’a fɔ i yɛrɛ k’a ye cogo min na. 
Samari ma hali ele ta jurumun ɲɔgɔn tarancɛ kɛ. Ele ta ko haramuninw cayara ka tɛmɛ ale ta kan. Ele ka ko haramunin minw bɛɛ kɛ, o k’a to i balemamusow belen terenna ka tɛmɛ i kan. 
Ele kɔni, ele fana bɛna dɔgɔyari sɔnmina, sabu i ka jo di i balemamusow ma. I ka jurumun kɛ ka ko haramuninw kɛ ka tɛmɛ olugu kan minkɛ, o kosɔn olugu terennin lo tuun ka tɛmɛ ele kan. Maroya bɛna ele fana mina, k’a to i ye dɔgɔyari sɔnmina, sabu i k’a yira ko i balemamusow belen terennin lo ka tɛmɛ i kan.» 
«Ayiwa, o bɛɛ n’a ta, ne bɛna hɛra lasekɔ Sodɔmu ni a denmusow ma tuun, ka hɛra lasekɔ Samari ni a denmusow ma tuun, ka hɛra lasekɔ ele fana ma ni olugu ye. 
Ni o kɛra, i bɛna dɔgɔyari sɔnmina fɔ ka i kun suuru i ta kɛwalew bɛɛ kosɔn, i ka kɛwale minw kɛ. O bɛna kɛ sababu ye ka tɔw jusu saaro, sabu o bɛna a ye ko olugu ma ele ta ɲɔgɔn kɛ. 
I balemamusow Sodɔmu ni a denmusow bɛna sekɔ ka kɛ o sigicogokɔrɔ ra, Samari ni a denmusow bɛna sekɔ ka kɛ o sigicogokɔrɔ ra, ele ni i denmusow bɛna sekɔ ka kɛ aw sigicogokɔrɔ ra. 
Yala i da tun tɛ to ka i balemamuso Sodɔmu tɔgɔjugu fɔ i ta yɛrɛbonya wagati ra wa? 
O wagati ra i ta juguya tun ma bɔ kɛnɛ kan fɔlɔ. Nka sisan, Aramu mara ta duguw, ani o kɛrɛfɛduguw bɛɛ bɛ ele le mafiyɛnyara; Filisikaw ta duguw fana bɛ i dɔgɔyara fan bɛɛ ra. 
I ta jatɔyajugu ni i ta kojugu haramuninw doni le bɛ i kunna sisan; Matigi Ala ko ten.» 
«Dunuɲatigi Ala ko: I ka min kɛ, ne fana bɛna o ɲɔgɔn le kɛ i ra. I ka ne ni i ta jɛnɲɔgɔnya* cɛn, sabu i karira ka kuma min fɔ, i ma o jate tuun. 
Nka ne kɔni bɛna ne hakiri to ne ta jɛnɲɔgɔnya ra, ne tun ka jɛnɲɔgɔnya min don ni i ye kabini i denmisɛnman. Ne bɛna o kɛ jɛnɲɔgɔnya wuribari le ye. 
Ni o kɛra, ni i kɔrɔmusow, ani i dɔgɔmusow nana i fɛ, i hakiri bɛna jigi i ta kɛwalew ra ka maroya. Ne bɛna olugu di i ma ka o kɛ i n’a fɔ i denmusow; nka o tɛna kɛ ne ni ele ta jɛnɲɔgɔnya kosɔn. 
Ne bɛna ne ta jɛnɲɔgɔnya don ni i ye tuun; ni o kɛra, i bɛna a lɔn ko ne le ye Matigi Ala ye. 
I hakiri bɛna jigi i ta kɛwale tɛmɛninw na, ka maroya; o ra ni ne nana i ta kojuguw bɛɛ kafari wagati min na, maroya kosɔn i tɛna sɔn ka i da yɛlɛ tuun ka kuma. Dunuɲatigi Ala ko ten.» 
﻿Ezekiyɛli.
17.
Matigi Ala k’a ta kuma lase ne ma tuun, ko: 
«Adamaden, kuma kɔrɔman dɔ fɔ Izirayɛli mara mɔgɔw ye; talen dɔ fɔ o ye! 
A fɔ o ye ko: ‹Dunuɲatigi Ala ko: Bɔn belebeleba, min kamanw ka janjan, a kamansiw ka janjan, a siw ɲɛgɛnɲɛgɛnnin lo, lon dɔ ale le tagara fɔ Liban kuruw kunna, ka taga sɛdiriyiri sanfɛboro kari. 
Yiriboro min yɔrɔ ka jan ni yiriboro tɔw bɛɛ ye, a ka o kari ka taga ni a ye jagokɛjamana dɔ ra, ka taga a bla jagokɛdugu dɔ ra. 
« ‹O kɔ, a ka Izirayɛli jamana yɛrɛ ta yiriden dɔ ta ka o dan. A k’a dan jiba dɔ kɛrɛ fɛ, i ko sɔlisun min bɛ wuri jida ra. 
O yiri nana wuri ka kɛ rɛzɛnsunɲuman ye, ka woyo ka ɲa. A yiriborow janyara ka taga bɔn fan fɛ, a lilinw tun bɛ bɔn jukɔrɔ. A kɛra rɛzɛnsun ye, ka yiriborobaw, ani yiriboromisɛnw bɔ. 
« ‹Nka bɔn dɔ wɛrɛ nana; ale fana tun ka bon. A kamanw tun ka janjan, a kamansiw tun ka ca. O ra, rɛzɛnsun k’a lilinw sin ale fan na, k’a yiriborow bɔ ka taga ale fan na. Rɛzɛnsun tun b’a miiri ko ale bɛna ji caman sɔrɔ o yɔrɔ ra ka tɛmɛ a ta yɔrɔ fɔlɔ kan. 
K’a sɔrɔ o tun ka rɛzɛnsun turu dugukolodiman le ra, jiba dɔ kɔrɔ, janko a ye yiriborow bɔ, ka den, ka kɛ rɛzɛnsun cɛɲumanba ye.› 
«Ayiwa, a fɔ Izirayɛlimɔgɔw ye ko Dunuɲatigi Ala ko: Yala o rɛzɛnsun bɛna a yɛrɛ sɔrɔ wa? Yala bɔn fɔlɔ tɛna a lilinw bɛɛ bɔn, k’a denw bɛɛ cɛn, k’a to a ye ja fɔ k’a flaburukuraw bɛɛ jaja wa? A bɛna rɛzɛnsun sama k’a bɔn ni a lilinw ye, hali a tɛna a kɛ ni barakaba ye, walama ka jamaba lajɛn a kama. 
Ayiwa, rɛzɛnsun kɔni turura, nka yala a bɛna a yɛrɛ sɔrɔ wa? Ni terebɔyanfan ta fɔɲɔ gbanninman nana a fiyɛ, yala a tɛna ja pewu wa? A bɛna ja a turuyɔrɔ yɛrɛ ra yi.» 
Matigi Ala k’a ta kuma lase ne ma tuun, ko: 
«A fɔ nin mɔgɔ murutininw ye ko: ‹Aw ma nin kow kɔrɔ lɔn wa?› A fɔ o ye ko: ‹Babilɔni* masacɛ tagara Zeruzalɛmu, ka taga Zuda masacɛ ni a ta jamana ɲamɔgɔw mina ka taga ni o ye Babilɔni. 
O kɔ, a ka Zuda masacɛ ta somɔgɔ dɔ ta, ka jɛnɲɔgɔnya don ni o ye, ka o sigi kuntigiya ra, k’a fɔ a ye ko a ye kari ko a bɛna kɛ kankelentigi ye. O y’a sɔrɔ a tagara ni jamana ɲamɔgɔw bɛɛ ye Babilɔni, 
janko jamana baraka dɔgɔyanin ye to, jamana kana se ka wuri tuun, mɔgɔw ye to ale dɔrɔn ta jɛnɲɔgɔnya ra. 
Nka o kuntigi nana muruti Nebukadinɛsari ma. A ka mɔgɔ dɔw ci ka taga Misiran, ko Misiran masacɛ ye so caman ni kɛrɛkɛden caman di ale ma. Ayiwa, yala a bɛna se sɔrɔ wa? Kuntigi min ka o ko ɲɔgɔn kɛ, yala o bɛna bɔsi wa? Yala a bɛna bɔsi k’a sɔrɔ a ka jɛnɲɔgɔnya cɛn wa? 
« ‹Ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten, masacɛ min tun ka o kuntigi sigi kuntigiya ra, o kuntigi bɛna taga sa o masacɛ ta jamana le ra, Babilɔni dugu kɔnɔ; sabu a ka jɛnɲɔgɔnya cɛn, a tun karira a ye ka kuma min fɔ, a ma o jate. 
Hali ni Misiran masacɛ Farawona nana ni kɛrɛkɛjamaba le ye, ani kɛrɛkɛden camanba, o tɛna se ka foyi ɲa nin kuntigi ye kɛrɛ wagati ra; sabu Babilɔnikaw bɛna tintinw lɔ, ka yɛlɛnyɔrɔw lalaga, ka dugu lamini, ka don dugu kɔnɔ ka mɔgɔ camanba halaki. 
Kuntigi ka jɛnɲɔgɔnya cɛn, sabu a tun karira ka kuma min fɔ, a ma o jate tuun. Ale ni Nebukadinɛsari tun kumana ka bɛn, fɔ ka o boro don ɲɔgɔn boro, nka o kɔ fɛ ale ka nin ko kɛ; o kosɔn a tɛna bɔsi!› 
«O kosɔn Dunuɲatigi Ala ko: Ne bɛ kari, ko sigiya t’a ra, ne le ye Ala ɲanaman ye, ko a tun karira ne ɲa kɔrɔ ka kuma min fɔ, a ma o le jate; a ka ne ta jɛnɲɔgɔnya le cɛn. Ne fana bɛna o ko kunko ben a kan. 
Ne bɛna ne ta jɔ firi a kan, k’a mina ne ta jan na, k’a lataga Babilɔni, ka taga kiti ben a kan o yɔrɔ ra, sabu a ka ne kan bla ka terenbariyakow kɛ ne ra. 
O bɛna a ta kɛrɛkɛden boribagatɔw bɛɛ faga ni kɛrɛkɛmuru ye; a tɔ minw bɛna to, olugu bɛna janjan ka taga fan bɛɛ ra. Ni o kɛra, aw bɛna a lɔn ko ne Matigi Ala, ko ne le kumana.» 
«Dunuɲatigi Ala ko: Ne yɛrɛ bɛna yiriboromisɛn dɔ kari sɛdirisunjan san fɛ, ka o turu. Ne bɛna a yiriboro nuguninkura dɔ le tigɛ yiriboro tɔw bɛɛ san fɛ; ne yɛrɛ bɛna o turu kuru jamijanba dɔ kunna. 
Ne bɛna a turu Izirayɛli kuruw bɛɛ ra jamijan le kunna. A bɛna wuri ka yiriborow bɔ, ka den, ka kɛ sɛdiriyiri cɛɲumanba ye. Kɔnɔ suguyaw bɛɛ bɛna sigi a jukɔrɔ; kɔnɔ suguyaw bɛɛ bɛna sigi a yiriborow suma ra. 
Ni o kɛra, kongoyiriw bɛɛ bɛna a lɔn ko ne le ye Matigi Ala ye, ko ne le bɛ yiriba dɔgɔya, ka yiri fitini bonya; ko ne le bɛ yirikɛnɛ ja, ka yirijalan nugu. Ne Matigi Ala, ne le kumana; ne fana bɛna a kɛ ten le.» 
﻿Ezekiyɛli.
18.
Matigi Ala k’a ta kuma lase ne ma tuun; a ko: 
«Mun le k’a to aw bɛ to ka nin zana fɔ Izirayɛli jamana ta ko ra, ko: ‹Faw ka rɛzɛngberen min domu, o ka denw ɲinw kumu.› 
«Ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten, ko aw tɛna o zana fɔ tuun Izirayɛli jamana kɔnɔ. 
A flɛ, adamaden bɛɛ ta nin ye ne ta le ye; den ta nin o, a facɛ ta nin o, o bɛɛ ye ne ta le ye. Mɔgɔ min ka jurumun kɛ, o tigi le ka kan ka faga. 
«Ayiwa, mɔgɔ min terennin lo, o cogo flɛ nin ye: A bɛ can ni terenninya sira tagama, 
a tɛ saraka domu ni josɔnbagaw ye kuruw kunna, a tɛ ɲabɔ Izirayɛli ta mɔgɔw ta jow fɛ, a tɛ a mɔgɔɲɔgɔn ta muso lebu, a tɛ jɛn ni a muso ye k’a sɔrɔ a ma saninya ka bɔ a ta landa ra. 
A tɛ mɔgɔ tɔɲɔ; jurunantigiw tun ka o borofɛn minw di a ma ka o ta juru tɔnɔmasigi, a bɛ o fɛnw kɔsegi olugu ma; a tɛ sonyari kɛ, a bɛ domuni di kɔngɔtɔw ma, fani tɛ minw fɛ, a bɛ olugu fiyɛrɛbɔ. 
A tɛ juru don mɔgɔ ra ka tɔnɔ ɲini a ra, a tɛ dɔ fara a ta fiyeerefɛnw sɔngɔ yɛrɛ kan. A tɛ sɔn k’a boro don terenbariyakow ra. A bɛ kiti tigɛ can kan mɔgɔ ni a mɔgɔɲɔgɔn cɛ. 
A bɛ ne ta cifɔninw kɛ, ka ne ta kolatigɛninw sira tagama ka kaɲa ni can ye. Ayiwa, o tigi kɔni terennin lo; a bɛ kisi, sigiya tɛ o ra. Dunuɲatigi Ala ko ten. 
«Nka ni o tigi nana dencɛ dɔ sɔrɔ, ni o den ka kɛ benkannikɛbaga ye, ani mɔgɔfagabaga, walama ni a kɛra nin kojuguw ɲɔgɔn dɔ kɛbaga ye, 
k’a sɔrɔ a facɛ ma o kojuguw ɲɔgɔn si kɛ: a bɛ saraka domu ni josɔnbagaw ye kuruw kunna, a bɛ a mɔgɔɲɔgɔn ta muso lebu, a bɛ ɲanibagatɔw ani fagantanw tɔɲɔ, a bɛ sonyari kɛ; 
jurunantigiw tun ka o borofɛn minw di a ma ka o ta juru tɔnɔmasigi, a tɛ o fɛnw kɔsegi olugu ma, a bɛ ɲabɔ jow fɛ, ka ko haramuninw kɛ; 
a bɛ juru don mɔgɔw ra ka tɔnɔ ɲini a ra, a bɛ dɔ fara a ta fiyeerefɛnw sɔngɔ yɛrɛ kan. Yala o den ɲɔgɔn bɛ se ka kisi wa? A tɛ kisi le fiyewu! A ka nin ko haramuninw bɛɛ kɛ minkɛ, sigiya t’a ra, a bɛ faga; a fagari kunko bɛ ben a yɛrɛ le kan. 
«Ayiwa, nka ni a kɛra ko o dencɛ fana nana dencɛ wɛrɛ sɔrɔ, ale facɛ ka jurumun minw bɛɛ kɛ, a ka o ye; a ka o ye, nka a ma o ɲɔgɔn kɛ: 
A ma sɔn ka sarakaw domu ni josɔnbagaw ye kuruw kunna, a ma ɲabɔ Izirayɛli mara mɔgɔw ta jow fɛ. A ma a mɔgɔɲɔgɔn ta muso lebu. 
A ma mɔgɔ si tɔɲɔ, a ma fɛn mina mɔgɔ fɛ k’a ta juru tɔnɔmasigi, a ma sonyari kɛ, a ka domuni di kɔngɔtɔw ma, fani tɛ minw fɛ, a ka olugu fiyɛrɛbɔ. 
A ma sɔn k’a boro don terenbariyakow ra, a ma juru don mɔgɔ ra ka tɔnɔ ɲini a ra, a ma dɔ fara a ta fiyeerefɛnw sɔngɔ kan; nka a ka ne ta kolatigɛninw sira tagama, ka ne ta cifɔninw kɛ. Ayiwa, o den tɛna faga a facɛ ta terenbariya kosɔn; a bɛ kisi, sigiya tɛ o ra. 
A facɛ le ka mɔgɔw tɔɲɔ, k’a mɔgɔɲɔgɔnw borofɛnw sonya; ale le ka ko bɛnbariw kɛ a ta jamana mɔgɔw ra. Ale le ka kan ka faga a ta terenbariya kosɔn. 
«Ayiwa, aw b’a fɔ ko: ‹Mun kosɔn facɛ ta terenbariya hakɛ tɛ ben den kan?› O tɛ kɛ, sabu den ka can ni terenninya sira le tagama; a ka ne ta cifɔninw bɛɛ kɛ, k’a sira tagama, o kosɔn a bɛ kisi, sigiya tɛ o ra. 
Mɔgɔ min ka jurumun kɛ, o le ka kan ka faga. Facɛ ta terenbariya hakɛ tɛ ben a den kan, den fana ta terenbariya hakɛ tɛ ben a facɛ kan. Mɔgɔ terennin bɛ a ta terenninya sara sɔrɔ, mɔgɔjugu fana bɛ a ta juguya sara sɔrɔ.» 
«Mɔgɔjugu ka jurumun o jurumun kɛ, ni a k’a kɔ don o bɛɛ ra, ni a ka ne ta cifɔninw bɛɛ kɛ, ka terenninya sira ta, a bɛ kisi, sigiya tɛ o ra; a tɛ faga a ta jurumun kosɔn. 
A tun ka kojugu minw bɛɛ kɛ, o si tɛ jate a kun tuun. A ka terenninya sira min tagama, a bɛ kisi o sababu ra. 
«Yala aw b’a miiri ko mɔgɔjugu ye faga, ko o ka di ne ye wa? Dunuɲatigi Ala ko ten. Ne b’a fɛ ko a ye a ta sirajugu le bla, ka kisi. 
«Ni mɔgɔ terennin k’a ta terenninya dabla, ka to ka terenbariyakow kɛ, mɔgɔjuguw bɛ ko haramunin minw kɛ, ni a ka o ladegi, yala a bɛna kisi wa? A tun ka ko terennin min o min kɛ, ne tɛ o si jate tuun; a ka ne kan bla, ka jurumun minw kɛ, o sababu ra a bɛ faga. 
«Aw b’a fɔ ko: ‹Matigi ta siraw bɛnnin tɛ.› Aw ye ne lamɛn, aw Izirayɛli ta mɔgɔw! Yala ne ta siraw le bɛnnin tɛ wa? Aw t’a fɔ ko aw yɛrɛ ta siraw le bɛnnin tɛ wa? 
Ni mɔgɔ terennin k’a ta terenninya dabla, ka to ka terenbariyakow kɛ, ni a fagara o kosɔn, a ka ko terenbari minw kɛ, o le kɛra a fagasababu ye. 
Nka mɔgɔjugu tun bɛ kojugu minw kɛ, ni ale ka o dabla, ka can ni terenninya sira tagama, o tuma a nin bɛ kisi. 
Ni a k’a ɲa yɛlɛ k’a ta kojugu kɛninw bɛɛ flɛ, ka o dabla, a bɛ kisi, sigiya tɛ o ra; a tɛna faga a ta jurumun kosɔn. 
«Nka Izirayɛli mara mɔgɔw b’a fɔ ko: ‹Matigi ta siraw bɛnnin tɛ.› Yala ne ta siraw le bɛnnin tɛ wa, Izirayɛli mara mɔgɔw? Aw t’a fɔ ko aw yɛrɛ ta siraw le bɛnnin tɛ wa? 
«O kosɔn ne bɛna aw ta kiti tigɛ ka kaɲa ni aw ta kɛwalejuguw ye, aw Izirayɛli ta mɔgɔw; Dunuɲatigi Ala ko ten. Aw ye nimisa ka aw kɔ dɔn aw ta hakɛkow bɛɛ ra, janko aw ta terenbariya kana kɛ aw ben sababu ye. 
Aw ka jurumun o jurumun kɛ, aw ye aw yɛrɛ mabɔ o bɛɛ ra. Aw ye jusukunkura ni hakirikura sɔrɔ. Mun kosɔn aw bɛna fagari lase aw yɛrɛ ma, aw Izirayɛli ta mɔgɔw? 
Sabu mɔgɔ ye faga o man di ne yɛrɛ ye; Dunuɲatigi Ala ko ten. O ra, aw ye kojugu dabla, janko aw ye kisi.» 
﻿Ezekiyɛli.
19.
Matigi Ala k’a fɔ ne ye ko ne ye sangadɔnkiri dɔ la Izirayɛli ɲamɔgɔw ta ko ra, 
k’a fɔ ko: E, ele bamuso tun ye jaramusoba le ye dɛ, jara tɔw cɛ ra! A tun bɛ la jarakanbelenw cɛ ra, a tun b’a denw lamɔ. 
A k’a ta den kelen koro, ka o kɛ jarakanbelen ye. Ale ka sogomina degi, a bɛ mɔgɔw fana mina. 
Siya dɔw nana a ko mɛn. Olugu ka dinga sogi a ɲa, k’a laben o kɔnɔ; o k’a mina ka nunnanɛgɛ don a nun na ka taga ni a ye Misiran jamana ra. 
Jaramuso k’a ye ko ale k’a dencɛ makɔnɔ ka dɛsɛ minkɛ, ko ale jigi tigɛra fana, a k’a ta jaraden dɔ wɛrɛ ta ka o fana koro ka o kɛ jarakanbelen ye. 
Ale ka kɛ yaala ye ni jara tɔw ye, a fana kɛra jarakanbelen ye; a ka sogomina degi, a bɛ mɔgɔw fana mina. 
A ka o ta bon barakamanw cɛn, ka o ta duguw halaki. A kasikan mankan kosɔn, jamana ni a mɔgɔw bɛɛ ja bɛ tigɛ. 
Nka siya tɔw ka ɲɔgɔn lajɛn a kama; o bɔra kɛrɛfɛjamanaw ra ka na a kama. O ka o ta jɔ firi a kan; a benna o ta dinga kɔnɔ. 
O ka nunnanɛgɛ don a nun na k’a bla kɛsu dɔ kɔnɔ; o tagara ni a ye Babilɔni masacɛ fɛ. O tagara a datugu bon barakaman dɔ kɔnɔ, janko mɔgɔ si kana a kan mɛn tuun Izirayɛli kuru kunna. 
I bamuso tun bɛ i ko rɛzɛnsun min turura jida ra. Den caman ni flaburu caman tun b’a ra, sabu ji caman tun b’a kɔrɔ. 
Yiriboro barakamanw tun b’a ra; a yiriw kɛra masacɛberew ye. A janyara ka kɛ yiri tɔw bɛɛ san fɛ. Mɔgɔ tun bɛ to fɔ yɔrɔjan k’a ye, a janya kosɔn, ani a ta yiriboro camanba kosɔn. 
Nka o nana a tufa k’a bɔn ni jusugban ye, k’a firi dugu ma. Terebɔyanfan ta fɔɲɔ gbanninman k’a denw jaja; o benbenna. A yiriboro barakamanw jajara, tasuma ka o bɛɛ jɛni. 
Sisan o ka o rɛzɛnsun turu kongokolon le kɔnɔ, dugukolojalan jintan dɔ ra. 
Tasuma dɔ bɔra a yiriborobaw ra k’a yiriboromisɛnw ni a denw jɛni. Yiriboro barakaman t’a ra tuun, masacɛbere tɛ sɔrɔ a ra tuun. Nin dɔnkiri ye sangadɔnkiri le ye; a bɛ la i ko sangadɔnkiri. 
﻿Ezekiyɛli.
20.
San wolonflanan, karo loorunan, tere tan, Izirayɛli cɛkɔrɔba dɔw nana ko o bɛna Matigi Ala ɲininka; o nana sigi ne ɲa kɔrɔ. 
Matigi Ala k’a ta kuma lase ne ma; a ko: 
«Adamaden, kuma Izirayɛli cɛkɔrɔbaw fɛ; a fɔ o ye ko: ‹Dunuɲatigi Ala ko: Aw nana ne ɲininka le kɛ! Ayiwa, ne bɛ kari ko sigiya t’a ra, ne le ye Ala ɲanaman ye, ko ne tɛna sɔn aw ye ne ɲininka; Dunuɲatigi Ala ko ten.› 
«Adamaden, i tɛ o jaraki wa? I tɛ o jaraki wa? O bɛmaw ka ko haramunin minw kɛ, o fɔ o ye! 
A fɔ o ye ko Dunuɲatigi Ala ko: Lon min na ne ka Izirayɛli ɲanawoloma, ne tun ka ne boro kɔrɔta ka kari Yakuba ta durujaw ye. Ne ka ne yɛrɛ yira o ra Misiran jamana ra; ne karira o ye k’a fɔ ko: Ne le ye Matigi Ala ye, aw ta Ala. 
O lon na, ne ka ne boro kɔrɔta ka kari o ye, ko ne bɛna o labɔ Misiran jamana ra, ka taga ni o ye jamana dɔ ra, ne yɛrɛ ka jamana min ɲini o ye, nɔnɔ ni li bɛ woyo jamana min na, jamana bɛɛ ra cɛɲuman. 
Ne k’a fɔ o ye ko: ‹Aw bɛ ɲabɔ batofɛn haramunin minw fɛ, aw ye o bɛɛ to yi; aw kana aw yɛrɛ lanɔgɔ ni Misiran jamana ta jow ye tuun. Ne le ye Matigi Ala ye, aw ta Ala.› 
«Nka o murutira ne ma, o ma sɔn ka ne lamɛn. O tun bɛ ɲabɔra batofɛn haramunin minw fɛ, o si ma sɔn ka o to yi, o ma sɔn ka ban Misiran jamana ta jow ra. O kosɔn ne tun k’a miiri ko ne bɛna ne ta jusugban ben o kan, ka ne ta dimi ben o kan ka se fɔ a dan ma, ka o to Misiran jamana ra yi. 
Nka ne ma sɔn ka o kɛ ne yɛrɛ tɔgɔ kosɔn, janko o tun siginin bɛ siya minw cɛ ra, ne tun ka ne yɛrɛ yira o ra ka o labɔ Misiran jamana ra o siya minw ɲa na, ne tɔgɔ kana na cɛn o siyaw ɲa kɔrɔ. 
O ra, ne ka o labɔ Misiran jamana ra, ka taga ni o ye kongokolon kɔnɔ. 
Ne ka ne ta cifɔninw yira o ra, ka ne ta kolatigɛninw fɔ o ye; adamaden bɛ o sira le tagama, ka kisi o sababu ra. 
Ne ka ne ta Nɛnɛkirilon* sariya fana yira o ra, ka o kɛ tagamasiyɛn ye ne ni o cɛ, janko o y’a lɔn ko ne le ye Matigi Ala ye, min bɛ o saninya. 
«Nka Izirayɛli ta mɔgɔw murutira ne ma kongokolon kɔnɔ. O ma ne ta cifɔninw sira tagama, o banna ne ta kolatigɛninw ma, k’a sɔrɔ adamaden bɛ o sira le tagama ka kisi o sababu ra. O ka ne ta Nɛnɛkirilonw kɛ lon gbansanw ye. O kosɔn ne tun k’a miiri ko ne bɛna ne ta jusugban ben o kan kongokolon kɔnɔ, ka o halaki ka ban. 
Nka ne ma sɔn ka o kɛ ne yɛrɛ tɔgɔ kosɔn, janko ne ka o labɔ siya minw ɲa na, ne tɔgɔ kana cɛn o siyaw ɲa kɔrɔ. 
Nka ne yɛrɛ le ka ne boro kɔrɔta ka kari o ye kongokolon kɔnɔ, ko ne tun ka jamana min di o ma, ko ne tɛna taga ni o ye o jamana ra tuun, nɔnɔ ni li bɛ woyo jamana min na, jamana bɛɛ ra cɛɲuman. 
Ne ka o kɛ, sabu o tun ma ne ta kolatigɛninw jate, o tun tɛ ne ta cifɔninw sira tagamana, o tun bɛ ne ta Nɛnɛkirilonw kɛ lon gbansanw ye, sabu o jusu tun bɛ o ta jow le kan. 
Nka o bɛɛ n’a ta, ne ka o flɛ ka makari o ra; ne ma sɔn ka o halaki ka o ban kongokolon kɔnɔ. 
«Ne k’a fɔ o ta denw ye kongokolon kɔnɔ ko: Aw kana tugu aw bɛmaw ta cifɔninw kɔ, aw kana o ta kolatigɛninw sira tagama, aw kana aw yɛrɛ lanɔgɔ ni o ta jow ye. 
Ne le ye Matigi Ala ye, aw ta Ala. Aw ye tugu ne ta cifɔninw le kɔ, aw ye ne ta kolatigɛninw sira le tagama, k’a kɛ. 
Aw ye ne ta Nɛnɛkirilonw kɛ lon saninmanw ye; o bɛna kɛ tagamasiyɛn ye ne ni aw cɛ, janko aw y’a lɔn ko ne le ye Matigi Ala ye, aw ta Ala. 
«Nka o ta denw fana murutira ne ma. O ma tugu ne ta cifɔninw kɔ, o ma ne ta kolatigɛninw sira tagama, ani k’a kɛ; k’a sɔrɔ adamaden ka kan ka o le sira tagama janko ka kisi o sababu ra. O ka ne ta Nɛnɛkirilonw kɛ lon gbansanw ye. O kosɔn ne tun k’a miiri ko ne bɛna ne ta jusugban ben o kan, ka ne ta dimi ben o kan ka se fɔ a dan ma, kongokolon kɔnɔ yi. 
Nka ne ka ne yɛrɛ mina, ne ma foyi kɛ o ra ne yɛrɛ tɔgɔ kosɔn, janko ne tun ka o labɔ siya minw ɲa na, ne tɔgɔ kana cɛn olugu ɲa kɔrɔ. 
K’a sɔrɔ kongokolon kɔnɔ, ne tun ka ne boro kɔrɔta ka kari ko ne bɛna o janjan siya tɔw cɛ ra, ka o yɛrɛgɛ ka taga jamana wɛrɛw ra. 
Sabu o ma ne ta kolatigɛninw sira tagama, o banna ne ta cifɔninw na; o ka ne ta Nɛnɛkirilonw kɛ lon gbansanw ye. O tun bɛ ɲabɔra o bɛmaw ta jow le fɛ. 
O kosɔn ne ka cifɔnin dɔw di o ma, minw tun man ɲi o ma; ne ka kolatigɛnin dɔw yira o ra, o tun tɛ se ka minw sira tagama ka kisi. 
Ne k’a to o ka o yɛrɛ lanɔgɔ ni o ta sarakaw ye, sabu o ka o dencɛ fɔlɔw bɛɛ kɛ sarakaw ye; ne ka o kɛ, ka jatigɛ bla o ra, janko o y’a lɔn ko ne le ye Matigi Ala ye.» 
«O kosɔn, adamaden, kuma Izirayɛli ta mɔgɔw fɛ, k’a fɔ o ye ko Dunuɲatigi Ala ko: Aw bɛmaw ka ne mafiyɛnya fana, sabu o ka ne kan bla. 
Ne tun ka ne boro kɔrɔta ka kari ko ne bɛna jamana min di o ma, ne tagara o ladon o jamana ra. Nka ni o ka kongorijan min o min ye, ani yiriba flaburuman min o min, o bɛ o ta bɛgan sarakaw* kɛ ka sɔnni kɛ o yɔrɔw ra, ka o ta siman sarakaw* bɔ, ani o ta wusunan saraka* kasadimanw, ani o ta rɛzɛnji sarakaw*, k’a sɔrɔ o kow le bɛ ne jusu gban. 
O ra, ne ka o ɲininka ko: Aw bɛ to ka taga nin sɔnnikɛyɔrɔ minw na kongori kan o ye mun le ye? K’a ta o wagati ra fɔ ka na se bi ma, o yɔrɔw bɛ wele ko sɔnnikɛyɔrɔw. 
«O kosɔn a fɔ Izirayɛli mara mɔgɔw ye ko: Dunuɲatigi Ala ko: Yala aw tɛ aw yɛrɛ lanɔgɔra i ko aw bɛmaw wa? Yala aw tɛ jatɔya kɛra ni o ta batofɛn haramuninw ye wa? 
Aw bɛ aw ta sarakaw bɔ, ka aw ta denw jɛni ka aw ta jow sɔn; hali bi aw belen bɛ aw yɛrɛ lanɔgɔra ni o jow bɛɛ le ye. Yala o bɛɛ ra ne bɛna sɔn ko aw ye ne ɲininka wa, aw Izirayɛli mara mɔgɔw? Ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten; ne tɛna sɔn aw ye ne ɲininka. 
«Aw b’a fɔra ko: ‹Anw b’a fɛ ka kɛ i ko siya tɔw, ka kɛ i ko jamana tɔw ta mɔgɔw; an b’a fɛ ka jo yiriramanw, ani a kabakururamanw sɔn.› Nka o miiriya min bɛ aw hakiri ra, o tɛna kɛ! 
Ne bɛ kari ko sigiya t’a ra, ne le ye Ala ɲanaman ye, ko ne bɛna ne ta masaya sigi aw kunna, ne ta sebagaya ni ne ta fanga baraka ra, ka ne ta jusugban ben aw kan. 
Ne bɛna aw labɔ siyaw cɛ ra; ne tun ka aw janjan ka taga jamana minw na, ne bɛna aw labɔ o jamanaw ra ka aw lajɛn kokura ne ta sebagaya ni ne ta fanga baraka ra, ka ne ta jusugban ben aw kan. 
Ne bɛna aw mabɔ siya tɔw ra, ka taga ni aw ye yɔrɔ lakolon dɔ ra, an ye taga ɲɔgɔn ye ɲada ni ɲada, ne ye kiti ben aw kan. 
Ne ka kiti ben aw bɛmaw kan Misiran jamana kongokolon kɔnɔ cogo min na, ne bɛna kiti ben aw fana kan o cogo le ra; Dunuɲatigi Ala ko ten. 
Ne bɛna aw gbɛngbɛn ni ne ta bere ye, ka taga ni aw ye ne ta jɛnɲɔgɔnya* yɔrɔ ra. 
Ne bɛna mɔgɔ murutininw labɔ aw cɛ ra, ani minw ka ne hakɛ ta. Olugu siginin bɛ jamana min na lonanya ra, ne bɛna o labɔ o jamana ra, nka o tɛna taga don Izirayɛli jamana kɔnɔ. Ni o kɛra, aw bɛna a lɔn ko ne le ye Matigi Ala ye. 
«Aw kɔni, aw Izirayɛli ta mɔgɔw, Dunuɲatigi Ala ko: Ni a ka aw diya, aw bɛɛ ye taga aw ta jow sɔn faasi! Nka o kɔ fɛ aw bɛna na ne kan mina jagboya ra. Aw tɛna ne tɔgɔ saninman lanɔgɔ tuun ni aw ta sarakaw, ani aw ta jow ye tuun. 
Sabu Izirayɛli mara mɔgɔw bɛɛ, min o min bɛ jamana kɔnɔ, o bɛɛ bɛna ne bato ne ta kuru saninman le kan, Izirayɛli kuruw bɛɛ ra jamijan; Dunuɲatigi Ala ko ten. Ne bɛna sɔn aw ma o yɔrɔ le ra; ne bɛna ɲabɔ aw ta sarakaw fɛ tuun, ani aw ta simankura sarakaw, ani aw bɛna fɛn o fɛn bla a danna ne ye. 
Ne bɛna aw labɔ siyaw cɛ ra; ne ka aw janjan ka taga jamana minw na, ne bɛna aw labɔ o jamanaw kɔnɔ ka aw lajɛn kokura. Ni o kɛra, o tuma ne bɛna sɔn aw ra tuun i ko saraka kasadiman; ne bɛna a to siya tɔw y’a lɔn aw sababu ra ko ne le ye Ala saninman ye. 
Ne bɛna aw lasekɔ ka na Izirayɛli jamana ra tuun, ne tun ka ne boro kɔrɔta ka kari ko ne bɛna o jamana min di aw bɛmaw ma; ni o kɛra, o tuma aw bɛna a lɔn ko ne le ye Matigi Ala ye. 
O yɔrɔ ra, aw hakiri bɛna jigi aw ta tagamacogokɔrɔ ra, ani aw ka kɛwale minw bɛɛ kɛ ka aw yɛrɛ lanɔgɔ; aw ka kojugu minw bɛɛ kɛ, o bɛɛ bɛna a to aw yɛrɛ bɛna ɲigi aw yɛrɛ ra. 
Ne bɛna aw mina ka ɲa ne yɛrɛ tɔgɔ le kosɔn; aw Izirayɛli ta mɔgɔw, ne tɛna aw mina ka kaɲa ni aw ta tagamacogojuguw ye, walama aw ta kɛwalejuguw. Ni o kɛra, aw bɛna a lɔn ko ne le ye Matigi Ala ye; Dunuɲatigi Ala ko ten.» 
﻿Ezekiyɛli.
21.
Matigi Ala k’a ta kuma lase ne ma tuun; a ko: 
«Adamaden, i ɲasin woroduguyanfan ma, ka kuma woroduguyanfan fan jamana kama, ka ciraya kɛ woroduguyanfan yiritu kama. 
A fɔ woroduguyanfan yiritu ta mɔgɔw ye ko: ‹Aw ye Matigi Ala ta kuma lamɛn! Dunuɲatigi Ala ko: Ne bɛna tasuma don aw ra; o tasuma bɛna yirikɛnɛw, ani yirijalanw bɛɛ jɛni. O tasumamana tɛna faga; a bɛna bɛɛ ɲada wulan, k’a ta woroduguyanfan na ka taga a bla fɔ sahiliyanfan. 
Ni o kɛra, adamaden bɛɛ bɛna a lɔn ko ne Matigi Ala le ka o tasuma mana; a fana tɛna faga.› » 
Ne ko: «E, Dunuɲatigi Ala, mɔgɔw b’a fɔra ne ma ko: ‹Nin cɛ tɛ kuma wɛrɛ fɔra ni talenw tɛ!› » 
Matigi Ala k’a ta kuma lase ne ma tuun; a ko: 
«Adamaden, i ɲasin Zeruzalɛmu ma, ka kuma yɔrɔ saninmanw kama; ciraya kɛ Izirayɛli dugukolo kama. 
A fɔ Izirayɛli dugukolo ye ko: ‹Matigi Ala ko: Ne bɛ wuri ele kama. Ne bɛna ne ta kɛrɛkɛmuru sama ka bɔ a la ra, ka mɔgɔ terenninw ni mɔgɔjuguw bɛɛ halaki. 
I n’a fɔ ne b’a fɛ ka mɔgɔ terenninw ni mɔgɔjuguw bɛɛ halaki, o kosɔn ne bɛna ne ta kɛrɛkɛmuru bɔ a la ra ka mɔgɔ bɛɛ halaki, k’a ta woroduguyanfan na ka taga a bla fɔ sahiliyanfan na. 
Ni o kɛra, adamadenw bɛɛ bɛna a lɔn ko ne Matigi Ala, ko ne ka ne ta kɛrɛkɛmuru sama ka bɔ a la ra, a fana tɛna sekɔ a nɔ ra tuun.› 
«O ra, adamaden, ele ye ŋuna! I jigi tigɛnin ani i jusu kasinin ye biri ka ŋuna o bɛɛ ɲa na! 
Ni o ka i ɲininka ko: ‹Mun kosɔn i bɛ ŋunana?› I ye o jaabi ko: ‹Kibaroya dɔ le bɛ nana yi! A bɛna bɛɛ jigi tigɛ, ka bɛɛ boro magaya, ka bɛɛ hakiri ɲagami, ka bɛɛ kinbirikunw magaya k’a kɛ i ko ji. A natɔ flɛ nin ye! A bɛna kɛ, sigiya tɛ o ra! Dunuɲatigi Ala ko ten.› » 
Matigi Ala k’a ta kuma lase ne ma tuun; a ko: 
«Adamaden, ciraya kɛ, k’a fɔ ko: ‹Matigi ko: Kɛrɛkɛmuru! Kɛrɛkɛmuru dabɔra! A jɔsira fɔ a bɛ manamana. 
Kɛrɛkɛmuru dabɔra fagariba le kama; a jɔsira janko a ye manamana i ko sanmanamana. Yala an bɛ se ka ɲagari ne dencɛ ta masacɛbere kosɔn tuun wa? Kɛrɛkɛmuru tɛ o yiri ɲɔgɔn jatera. 
Ala ka kɛrɛkɛmuru di ko o y’a jɔsi, janko mɔgɔ dɔ boro le y’a mina. Kɛrɛkɛmuru dabɔra, a jɔsira, k’a don fagarikɛbaga le boro. 
Adamaden, ele ye kule, ka maɲumankokanw fɔ, sabu kɛrɛkɛmuru tara ne ta mɔgɔw le kama, a tara Izirayɛli kuntigiw bɛɛ le kama. O ka olugu di kɛrɛkɛmuru ma, o ni ne ta mɔgɔ tɔw bɛɛ. O kosɔn ele ye i woto gbasi; 
sabu nin ye kogbɛlɛn le ye. Kɛrɛkɛmuru tɛ masacɛ ta bere min jate ni o bere nana tunu, o tuma mun bɛna kɛ? Dunuɲatigi Ala ko ten.› 
«Ayiwa, adamaden, ele ye ciraya kɛ! I tɛgɛ fla gbasi ɲɔgɔn na! Kɛrɛkɛmuru ye tigɛri kɛ fɔ siɲaga fla, fɔ siɲaga saba. Fagari ta kɛrɛkɛmuru lo, fagariba ta kɛrɛkɛmuru lo; o muru le ka o lamini fan bɛɛ ra. 
Ne b’a fɛ o ja le ye tigɛ, o caman bɛna talon ka ben; o kosɔn ne ka fagarimuru bla o ta dondaw bɛɛ ra. Kɛrɛkɛmuru jɔsira janko a ye manamana, a dabɔra fagari le kama. 
Kɛrɛkɛmuru, ele ye fagari kɛ i kininboroyanfan na, ka fagari kɛ i numanboroyanfan na! Ni i ɲasinna fan o fan, i ye fagari kɛ yi! 
«Ne fana bɛna ne tɛgɛ fla gbasi ɲɔgɔn na, foyi tɛna ne ta jusugban lalɔ. Ne Matigi Ala, ne le kumana.» 
Matigi Ala k’a ta kuma lase ne ma tuun; a ko: 
«Adamaden, sira fla tagamasiyɛn kɛ, Babilɔni masacɛ ta kɛrɛkɛmuru bɛ se ka tɛmɛ min fɛ ka na. O sira fla bɛɛ ka kan ka bɔ jamana kelen na. I ye tagamasiyɛn dɔ kɛ sira bɛɛ kelen kelen daminayɔrɔ ra, a bɛ taga dugu min na, ka o dugu yira. 
I bɛ sira kelen tagamasiyɛn kɛ, kɛrɛkɛmuru bɛ na min fɛ ka na se fɔ Raba, Amɔnkaw ta dugu ra; i bɛ sira dɔ wɛrɛ tagamasiyɛn kɛ, kɛrɛkɛmuru bɛ na min fɛ ka na se fɔ Zeruzalɛmu, Zuda mara ta dugu barakaman kɔnɔ. 
Babilɔni masacɛ lɔnin bɛ sirafaran na, sira fla daminayɔrɔ ra, a bɛ lagbɛri kɛra k’a lɔn a bɛna dugu min sira ta; a bɛ lagbɛri kɛ ni a ta biɲɛw ye, a bɛ a ta jow ɲininka, a bɛ lagbɛri kɛ ni bɛganw biyɛn ye. 
Lagbɛrikɛfɛnw nana kininboroyanfan le yira, o ye Zeruzalɛmu ye. O ra, o bɛna na kogocifɛnw bla o dugu kogow le kɔrɔ, ka kulew ci kɛrɛ kosɔn, ka fagari kɛ; o bɛna kogocifɛnw lɔlɔ dugu dondaw kɔ fɛ, ka tintinw lɔlɔ, ka yɛlɛnyɔrɔw lalaga. 
«Nka Zeruzalɛmukaw bɛ o lagbɛri ko jate faninya le ye, sabu o tun karira k’a fɔ o ye ko foyi tɛna o sɔrɔ. O bɛɛ n’a ta, Babilɔni masacɛ bɛna o hakiri jigi o ta terenbariya ra, ka o mina ka taga ni o ye. 
«Ayiwa, Dunuɲatigi Ala ko: I n’a fɔ aw ka ne hakiri jigi aw ta terenbariyakow ra, ka aw ta hakɛkow yira kɛnɛ kan, ka aw ta jurumunw yira aw ta kɛwalew bɛɛ ra, ka ne hakiri jigi o bɛɛ ra, o kosɔn aw juguw borow bɛna aw mina ka taga ni aw ye. 
« ‹Ayiwa, ele Izirayɛli kuntigi, ele Alatɔgɔcɛnbaga, mɔgɔjugu, i ta kojugu saralon sera; i ta terenbariya sera a dan ma, o kosɔn i saralon sera sisan. 
Dunuɲatigi Ala ko: Jalamugu bɛna foni ka bɔ i kun na, masafugula bɛna ta ka bɔ i kun na! Fɛn bɛɛ yɛlɛmana. Min tun majigira, o bɛna kɔrɔta, min tun kɔrɔtara, o bɛna majigi. 
Cɛnri ni cɛnri! Ne bɛna cɛnri le kɛ dugu kɔnɔ, cɛnri min ɲɔgɔn ma deri ka kɛ ban! Ne bɛna a kɛ ten fɔ ka taga fangatigi natuma se, ne yɛrɛ bɛna fanga di mɔgɔ min ma.› » 
«Adamaden, ele ye ciraya kɛ, k’a fɔ ko: ‹Dunuɲatigi Ala ka min fɔ Amɔnkaw kama, o ta mafiyɛnyarikumaw kosɔn, o le ye nin ye!› A fɔ o ye ko: Kɛrɛkɛmuru! Kɛrɛkɛmuru! Kɛrɛkɛmuru samana ka bɔ fagari kama, a jɔsira k’a nugu halakiri kama, k’a manamana i ko sanmanamana. 
Aw ta lagbɛrikɛbagaw tun ka min fɔ aw ye. O tun ye kumagbansan le ye; flɛrikɛbagaw tun ka min fɔ. O tun ye faninya le ye. Kɛrɛkɛmuru bɛna Alaɲasiranbariw ani mɔgɔjuguw kannatigɛ, sabu o ta kojugu saralon sera; o ta terenbariya sera a dan ma, o kosɔn o saralon sera sisan.» 
«Aw ye kɛrɛkɛmuru don a la ra. Ne ka aw dan ka aw bla yɔrɔ min na, aw buruju bɔra jamana min na, ne bɛna taga kiti ben aw kan o yɔrɔ le ra. 
Ne bɛna ne ta jusugban ben aw kan, ka ne ta dimiba tasuma fiyɛ aw kan, ka aw don mɔgɔ naloman dɔw boro, minw ta baara ye cɛnri ye. 
Tasuma bɛna aw domu; aw jori bɛna bɔn jamana kɔnɔ. Mɔgɔ si hakiri tɛna to aw ra tuun; sabu ne Matigi Ala, ne le kumana.» 
﻿Ezekiyɛli.
22.
Matigi Ala k’a ta kuma lase ne ma tuun; a ko: 
«I tɛ nin dugu jaraki wa, adamaden? I tɛ nin mɔgɔfagadugu jaraki wa? O ka ko haramunin minw kɛ, o bɛɛ fɔ o ye! 
A fɔ o ye ko: ‹Dunuɲatigi Ala ko: A flɛ, nin dugumɔgɔw bɛ mɔgɔ faga o ta dugu kɔnɔ, ka Ala ta kiti ben o yɛrɛ kan; o bɛ jow lalaga ka o yɛrɛ lanɔgɔ. 
Aw ka mɔgɔ minw faga, o hakɛ bɛ aw kan. Aw ka jo minw lalaga, o jow ka aw lanɔgɔ. Aw yɛrɛ le ka aw ta dunuɲalatigɛ wagati surunya, ka aw si sandaw se a dan ma. O kosɔn ne bɛna aw kɛ dɔgɔyarifɛn ye siya tɔw ɲa kɔrɔ, ka aw kɛ mafiyɛnyarifɛn ye jamana tɔw bɛɛ ɲa kɔrɔ. 
Yɔrɔjanmɔgɔw, ani yɔrɔsurunmɔgɔw bɛɛ bɛna aw lɔgɔbɔ, sabu aw ta dugu tɔgɔ cɛnna, dugu fara mankan ni koɲagamininw le ra. 
« ‹A flɛ, Izirayɛli jamana ɲamɔgɔ minw bɛ aw fɛ, olugu bɛɛ bɛ o ta fanga kɛ sababu ye ka mɔgɔw faga. 
« ‹Aw fɛ, mɔgɔ b’a facɛ ni a bamuso dɔgɔya. « ‹Aw fɛ, mɔgɔw bɛ lonanw minako juguya. « ‹Aw fɛ, mɔgɔw bɛ ferita ni muso cɛ sanin tɔɲɔ. 
« ‹Aw tɛ ne ta yɔrɔ saninman jatera, aw bɛ ne ta Nɛnɛkirilonw* kɛ lon gbansanw ye. 
« ‹Aw fɛ, dɔw bɛ nafigiya kɛ janko ka o mɔgɔɲɔgɔn faga. « ‹Aw fɛ, mɔgɔw bɛ saraka domu ni josɔnbagaw ye kuruw kunna. « ‹Aw fɛ mɔgɔw bɛ kokolonw kɛ. 
« ‹Aw fɛ, dɔw bɛ jɛn ni o facɛ muso ye, ka o facɛ lebu. « ‹Aw fɛ, dɔw bɛ ben muso kan, k’a sɔrɔ o ma saninya ka bɔ a ta landa ra fɔlɔ. 
« ‹Aw fɛ, dɔw bɛ ko haramuninw kɛ ni o mɔgɔɲɔgɔn ta muso ye, dɔw bɛ jɛn ni o dencɛ muso ye k’a lebu hali o tɛ maroya; dɔw fana bɛ ben o balemamuso kan, o yɛrɛ worofa denmuso. 
« ‹Aw fɛ, aw bɛ sɔn ka wari mina, ka mɔgɔ faga; aw bɛ juru don mɔgɔ ra ka tɔnɔ ɲini a ra, aw bɛ dɔ fara fɛnw sɔngɔ kan, aw bɛ aw mɔgɔɲɔgɔn tɔɲɔ a borofɛn kosɔn, nka aw bɛ ɲina ne kɔ; Dunuɲatigi Ala ko ten. 
« ‹A flɛ, ne bɛ ne tɛgɛ fla gbasi ɲɔgɔn na aw kosɔn, sabu aw ka mɔgɔw le tɔɲɔ ka naforo sɔrɔ, aw ka mɔgɔw faga aw ta dugu kɔnɔ. 
Ni ne nana wuri aw kama lon min na, yala aw ja siginin bɛna to wa? Yala baraka bɛna kɛ aw ra tuun wa? Ne Matigi Ala, ne le kumana, ne le fana bɛna a kɛ ten. 
Ne bɛna aw janjan siyaw cɛ ra, ka aw yɛrɛgɛ ka taga jamana wɛrɛw ra, ka fɛn saninyabariw bɔ aw cɛ ra pewu. 
Aw yɛrɛ le bɛna aw yɛrɛ lamaroya siyaw ɲa kɔrɔ; ni o kɛra, aw bɛna a lɔn ko ne le Matigi Ala ye.› » 
Matigi Ala k’a ta kuma lase ne ma tuun, ko: 
«Adamaden, Izirayɛli mara mɔgɔw kɛra ne fɛ i ko nɛgɛbo. O bɛɛ kɛra i ko siranɛgɛ, walama letɛn, walama nɛgɛfin, walama ntileku nɛgɛ bɛ nɔgɔ min to daga kɔnɔ tasuma ra. O kɛra i ko warigbɛ ta nɛgɛbo. 
O kosɔn Dunuɲatigi Ala ko: I n’a fɔ aw bɛɛ kɛra i ko nɛgɛbo, o ra ne bɛna aw lajɛn Zeruzalɛmu dugu kɔnɔ. 
O bɛ warigbɛ, walama siranɛgɛ, walama nɛgɛfin, walama ntileku nɛgɛ, walama letɛn kɛ daganin kɔnɔ ka tasuma don a kɔrɔ k’a yeele cogo min na, ne fana diminin ni ne jusu gbannin bɛna aw lajɛn, ka aw ton daga kɔnɔ ka aw yeele o cogo le ra. 
Ne bɛna aw lajɛn ka ne ta jusugban tasuma don aw kɔrɔ; ni o kɛra, aw bɛna yeele Zeruzalɛmu dugu kɔnɔ. 
O bɛ warigbɛ yeele daganin kɔnɔ cogo min na, ne fana bɛna aw yeele o cogo le ra nin dugu kɔnɔ. Ni o kɛra, aw bɛna a lɔn ko ne Matigi Ala, ko ne le ka ne ta jusugban ben aw kan.» 
Matigi Ala k’a ta kuma lase ne ma tuun; a ko: 
«Adamaden, a fɔ Zeruzalɛmu ye ko: ‹Ele ye dugukolo dɔ le ye min ma saninya; sanji tɛna ben i kan ne ta jusugban wagati ra.› 
Aw ta ciraw bɛ janfa siri dugu kɔnɔ. O bɛ ben mɔgɔw kan, i ko jara kasitɔ bɛ sogo mina k’a tigɛtigɛ cogo min na; o bɛ mɔgɔw ta naforow, ani o ta fɛn dawulamanw bɔsi o ra, ka muso caman bɔnɔ o cɛw ra dugu kɔnɔ. 
«Aw ta sarakalasebagaw bɛ ne ta sariyaw cɛn, ka ne ta fɛn saninmanw lanɔgɔ. O tɛ fɛn saninmanw, ani fɛngbansanw bɔ ɲɔgɔn na; o tɛ mɔgɔw karan janko o ye fɛn saninyabariw ani fɛn saninyaninw lɔn ka o bɔ ɲɔgɔn na. O tɛ ne ta Nɛnɛkirilonw* jate; o tɛ ne ta saninmanya jate. 
Aw ta ɲamɔgɔw bɛ aw cɛ ra i ko wara minw bɛ sogo mina k’a tigɛtigɛ; o bɛ mɔgɔw faga, o bɛ mɔgɔw nin halaki ka naforojugu sɔrɔ o ra. 
Aw ta ciraw bɛ mɔgɔw ta kojuguw dogo, i ko mɔgɔ bɛ kogo mun k’a gbɛ cogo min na; o bɛ to ka faninya fɔ ko Ala ka fɛn dɔ yira olugu ra, ka mɔgɔw lafiri ni o ta cirayakumaw ye. O b’a fɔ ko: ‹Dunuɲatigi Ala k’a fɔ!› K’a sɔrɔ Matigi Ala ma kuma o fɛ. 
«Jamanadenw bɛ ben mɔgɔw kan ka o borofɛnw sonya; o bɛ dɛsɛbagatɔw, ani fagantanw tɔɲɔ, o bɛ lonanw minako juguya, ka o ta jo bɔsi o ra. 
«Ayiwa, ne k’a flɛ ni a kɛra ko hali mɔgɔ kelen bɛna sɔrɔ o cɛ ra, min bɛ kɛ i ko kogo, ka mɔgɔw tanga, min bɛ kɛ ne ɲa kɔrɔ i ko dugu kogo cidaw kɔrɔsibaga, ka jamana kisi, janko ne kana na dugumɔgɔw halaki, nka ne ma mɔgɔ si sɔrɔ. 
O kosɔn ne bɛna ne ta jusugban ben o kan, ka o jɛni ni ne ta dimi ta tasuma ye fɔ ka o ban. Ne bɛna o ta kɛwalew hakɛ ben o kan; Dunuɲatigi Ala ko ten.» 
﻿Ezekiyɛli.
23.
Matigi Ala k’a ta kuma lase ne ma tuun; a ko: 
«Adamaden, muso fla le tun bɛ yi, o fla bɛɛ tun bɛ bamuso kelen na. 
Ayiwa, ka o to Misiran, o ka jatɔya kɛ; o ka jatɔya kɛ o sunguruman. Cɛw ka o sinw mɔmɔ, o ka o sunguruman sinw mina yi. 
Kɔrɔmusoman tɔgɔ tun ye ko Ohola, dɔgɔmusoman tɔgɔ tun ye ko Oholiba. Ne ta musow tun lo; o tun ka dencɛw, ani denmusow sɔrɔ ne fɛ. Min tɔgɔ tun ye ko Ohola, ale ye Samari le ye; Oholiba, ale ye Zeruzalɛmu ye. 
«Ohola ka jatɔya kɛ, k’a sɔrɔ ne ta muso tun lo. A ɲamɔgɔcɛ minw tun ye Asirikaw ye, a sigiɲɔgɔnw, olugu nege gbanna a ra fɔ k’a jarabi o ra. 
Olugu tun bɛ derege wulenman ɲumanmanw le don, kuntigiw, ani fagamaw tun lo, o bɛɛ tun ye kanbelen saramanw le ye, o bɛɛ tun ye sotigiw ye, o bɛ yɛlɛn sow kan. 
Ohola k’a yɛrɛ di olugu le ma jatɔya ra; o bɛɛ tun ye Asiri jamana cɛw bɛɛ ra cɛɲumanw le ye. O mɔgɔ minw nege tun gbanna a ra fɔ k’a jarabi o ra, a ka a yɛrɛ lanɔgɔ ni olugu bɛɛ ye, ni o ta jow ye. 
A tun derira jatɔya min na kabini Misiran, a ma o dabla; sabu kabini a sunguruman, cɛw tun bɛ jɛn ni a ye. O tun b’a sunguruman sinw mina, ka jatɔya kɛ ni a ye k’a lanɔgɔ. 
O kosɔn ne fana k’a don a ɲamɔgɔcɛw boro; ne k’a don Asirikaw boro, minw nege tun gbanna a ra fɔ k’a jarabi o ra. 
Olugu le ka a fari lakolon bɔ kɛnɛ kan, k’a dencɛw, ani a denmusow mina, ka ale yɛrɛ faga ni kɛrɛkɛmuru ye. O k’a ta kojuguw hakɛ bɔ a ra, k’a kɛ fɔ muso tɔw bɛɛ b’a ko fɔ. 
«Ayiwa, a dɔgɔmuso Oholiba ka o ye, nka ale ta cɛko negejuguyara tuun ka tɛmɛ a kɔrɔmuso ta kan; a ta jatɔya tɛmɛna kɔrɔmusoman ta kan pewu. 
Asiri jamana ta cɛw nege gbanna ale fana ra fɔ k’a jarabi o ra: kuntigiw, ani fagamaw tun lo; a sigiɲɔgɔnw tun lo. O bɛ faniɲuman dawulaman le don; o bɛɛ ye sotigiw ye, o bɛ yɛlɛn sow kan, o bɛɛ ye kanbelen saramanw ye. 
Ne k’a ye ko ale fana k’a yɛrɛ lanɔgɔ, ko o fla bɛɛ ka sira kelen le tagama. 
Nka dɔgɔmusoman ka dɔ fara a ta jatɔya kan. A ka cɛ dɔw tagamasiyɛn ye kogo kan; a ka Babilɔnika dɔw ja lɛsɛnin wulenman ye. 
Cɛsirijara tun sirinin bɛ o cɛ ra, jalamugu cɛɲumanw melegenin bɛ o kun na. O bɛɛ tun bɛ i ko kuntigiw, o tun bɛ i ko Babilɔnikacɛw yɛrɛyɛrɛ, minw worora Babilɔni, o yɛrɛ ta jamana ra. 
Kabini Oholiba ka olugu ye dɔrɔn, olugu nege gbanna a ra fɔ k’a jarabi o ra; a ka ciraden dɔw ci o fɛ Babilɔni jamana ra ka o wele ka na. 
Babilɔnikacɛw nana a fɛ ka na jɛn ni a ye a layɔrɔ ra. O ka jatɔya kɛ ni a ye k’a lanɔgɔ. O k’a lanɔgɔ ka ban minkɛ, o lɔgɔ bɔra a ra. 
A tun k’a ta jatɔya kɛ bɛɛ ɲa na, k’a fari lakolon bɔ kɛnɛ kan minkɛ, ne banna a ra i ko ne tun banna a kɔrɔmuso ra cogo min na. 
A k’a dɔ fara a ta jatɔya kan, k’a caya, k’a kɛ i n’a fɔ wagati min a sunguruman tun bɛ jatɔya kɛra Misiran. 
A ɲamɔgɔcɛw nege gbanna a ra fɔ k’a jarabi o ra; sabu olugu baraka tun bɛ i ko falicɛ ta, o fanga bɛ i ko socɛ ta. 
«Oholiba, ele sunguruman tun bɛ marobariyako minw kɛra, i hakiri jigira o ra sisan; o wagati ra Misirankaw tun bɛ to ka maga i sinw na, ka i sunguruman sinw mɔmɔ. 
«O kosɔn, ele Oholiba, ne Dunuɲatigi Ala ko: A flɛ, ne bɛna i ɲamɔgɔcɛw kɔnɔnɔsu i kama, minw lɔgɔ bɔra i ra; ne bɛna o lana i kama ka bɔ fan bɛɛ ra. 
Ne bɛna Babilɔnikaw lana, ani Kalideka tɔw bɛɛ: Pekodi, ani Sowa, ani Kowa ta mɔgɔw, ka Asirikaw bɛɛ fara olugu kan. O bɛɛ ye kanbelen saramanw ye, ani kuntigiw, ani fagamaw, ani kɛrɛkuntigibaw; o bɛɛ bɛ yɛlɛn so kan. 
O bɛ nana i kama ka bɔ sahiliyanfan na ni o ta kɛrɛkɛminanw ye, ani o ta sowotorow, ani o ta kɛrɛkɛwotorow, ani kɛrɛkɛjama camanba. O bɛna lɔ ka i lamini fan bɛɛ ra, ni o ta nɛgɛbɛnnan belebelew, ani a fitiniw ye, ani o ta nɛgɛfugulaw. Ne ka i ta kiti ko don olugu le boro; o bɛna i ta kiti tigɛ ka kaɲa ni o yɛrɛ ta sariyaw le ye, 
I ma ne ta kanuya min jate, ne bɛna o dimi ben i kan. O mɔgɔw bɛna fariya i ma kosɛbɛ; o bɛna i nun ni i torow tigɛ. I ta mɔgɔ tɔ minw bɛna to, o bɛna olugu faga ni kɛrɛkɛmuru ye. O bɛna i dencɛw, ani i denmusow mina. Ni minw ka bɔsi o boro, tasuma bɛ olugu jɛni. 
O bɛna i ta faniw bɛɛ bɔ i ra, ka i ta masirifɛnw fana bɔ i ra. 
O ra, i ka marobariyakow, ani jatɔya min damina kabini Misiran, ne bɛna o ban. I tɛna ɲabɔ o fɛ tuun, i hakiri tɛna jigi Misiran ta kow ra tuun. 
«Sabu Dunuɲatigi Ala ko: A flɛ, i bɛ mɔgɔ minw kɔninya, ne bɛna i don olugu le boro; mɔgɔ minw nege bɔra i ra, ne bɛna i don olugu le boro. 
O bɛna i mina ni kɔninya le ye. O bɛna i ta baara tɔnɔ ta. O bɛna taga ka i lakolon to, ka i waraganin to; i ta jatɔya maroya bɛna bɔ kɛnɛ kan, ani i ta marobariyakow, ani i ta jogojuguya. 
O bɛna i mina o cogo le ra; sabu i ka i yɛrɛ bla jatɔya ra ni siyaw ye, ka i yɛrɛ lanɔgɔ ni o ta jow ye. 
I ka i kɔrɔmuso Ohola ta sira ɲɔgɔn le tagama; o kosɔn ale minna fiyɛ min na, ne bɛna o fiyɛ le don ele fana boro. 
Dunuɲatigi Ala ko: I kɔrɔmuso Ohola minna fiyɛ min na, ele fana bɛna min o le ra. O fiyɛ ka bon, a ka dun; mɔgɔw bɛna yɛrɛko i ma, ka i lɔgɔbɔ, sabu fiyɛ fanin lo kosɛbɛ. 
I bɛna fa a ra fɔ ka ɲanamini, ka i jusu kasi; sabu i kɔrɔmuso Samari minna fiyɛ min na, o fiyɛ ye cɛnri ni jatigɛ ta fiyɛ le ye. 
I bɛna a min k’a ban pewu, fɔ ka fiyɛ gbasi k’a cici, k’a kɛ ka i sinw tigɛtigɛ. Sabu ne kumana, Dunuɲatigi Ala ko ten. 
«O kosɔn Dunuɲatigi Ala ko: I n’a fɔ i ɲinana ne kɔ, ka ne firi i yɛrɛ kɔ fɛ, o ra i ta marobariya ni i ta jatɔya kunko bɛna ben i yɛrɛ kan.» 
Matigi Ala k’a fɔ ne ye ko: «Adamaden, i tɛ Ohola ni Oholiba jaraki wa? O ka ko haramunin minw kɛ, o fɔ o ye! 
Sabu o ka jɛnɛya kɛ, mɔgɔw jori fana ka o borow maraga. O ka jɛnɛya kɛ ni o ta jow le ye; ka fara o bɛɛ kan, o tun ka den minw sɔrɔ ne fɛ, o ka o denw le kɛ ka o ta jow sɔn. 
Nka o ka min kɛ ne ra fana, o flɛ nin ye: O ka ne ta yɔrɔ saninman* lanɔgɔ o lon kelen na, ka ne ta Nɛnɛkirilonw* kɛ lon gbansanw ye. 
O ka o ta denw kɛ ka o ta jow sɔn lon min na, o lon kelen na o tagara don ne ta yɔrɔ saninman kɔnɔ k’a lanɔgɔ. O ka o le kɛ ne ta batoso kɔnɔ. 
O yɛrɛ ka cira bla ka taga cɛ dɔw wele ka bɔ fɔ yɔrɔjan. Ciraden sera olugu ma minkɛ dɔrɔn, olugu nana. O ra, aw ka aw yɛrɛ ko, ka kale la aw ɲada ra, ka aw yɛrɛ masiri o cɛw kosɔn. 
Aw sigira lanan cɛɲuman dɔ kan, ka tabali dɔ labɛn ka bla o cɛw ɲa fɛ, ka ne ta wusunan saninman ni ne ta turu saninman* bla o kan. 
Mɔgɔ camanba tun nana; o mɔgɔ miiribariw camanba ta mankanw tun bɛ bɔra. Cɛ dɔw fana tun nana ka bɔ kongokolon fanw bɛɛ ra. Olugu ka bororanɛgɛw don balemamuso fla borow ra sa, ka jala dawulaman dɔw siri o kunw na.» 
«A kɛra ten minkɛ, ne k’a fɔ ko: ‹Jɛnɛya ka nin muso min halaki ka ban, o belen b’a yɛrɛ blara jatɔya ra tuun wa!› 
Cɛw bɛ don a fɛ i ko mɔgɔ bɛ don jatɔmuso fɛ cogo min na. Cɛw donna Ohola ni Oholiba fɛ o cogo le ra; muso marobariw lo. 
Nka cɛ terennin dɔw le bɛna o ta kiti tigɛ, i ko o bɛ muso jɛnɛyakɛbagaw, ani mɔgɔfagabagaw ta kiti tigɛ cogo min na; sabu o ka jɛnɛya kɛ, o boro ka mɔgɔw faga fana. 
«Dunuɲatigi Ala ko: Kɛrɛkɛjama dɔ ye lajɛn ka na o kama, ka na jatigɛ ben o kan ka o borofɛnw bɛɛ cɛ. 
O jama bɛna o bon ni kabakuru ye, ka o faga ni kɛrɛkɛmuru ye; o bɛna o dencɛw, ani o denmusow faga, ka tasuma don o ta bonw na. 
Ne bɛna marobariyakow ban jamana kɔnɔ o cogo le ra. O ko bɛna muso tɔw bɛɛ ladi, k’a to o si kana aw ta marobariya ɲɔgɔn kɛ. 
O bɛna aw ta marobariya kunko ben aw kan. Aw ta josɔn jurumun hakɛ bɛna bɔ aw ra. Ni o kɛra, aw bɛna a lɔn ko ne le ye Dunuɲatigi Ala ye.» 
﻿Ezekiyɛli.
24.
San kɔnɔntɔnnan karo tannan tere tan, Matigi Ala k’a ta kuma lase ne ma tuun; a ko: 
«Adamaden, bi lon sɛbɛ; a tɔgɔ yɛrɛyɛrɛ sɛbɛ k’a bla; sabu Babilɔni masacɛ nana Zeruzalɛmu dugu kama bi lon yɛrɛ le ra. 
«Kuma kɔrɔman dɔ fɔ nin siya murutinin ye; a fɔ o ye ko Dunuɲatigi Ala ko: Nɛgɛdaga dɔ labɛn, k’a sigi ta kan, i ye ji kɛ a ra. 
Sogo tigɛtigɛ k’a bla a kɔnɔ, sogokuru ɲanamanw, ani woto, ani kamankun; sogo kolomanyɔrɔ ɲanaman dɔw kɛ k’a tɔ dafa. 
Saga ɲumanman dɔ ta sogo kɛ daga kɔnɔ, ka lɔgɔ kɛ tasuma ra nɛgɛdaga kɔrɔ. A to a ye wuri, a ye barabara kosɛbɛ, k’a to a kolomanyɔrɔw bɛɛ ye mɔ. 
«Sabu Dunuɲatigi Ala ko: Bɔnɔ bɛna mɔgɔfagadugu sɔrɔ, dugu min bɛ i ko son ka nɛgɛdaga min mina, min ta son tɛ bɔra a ra ka ye. Sogokuruw ta kelen kelen ka bɔ a kɔnɔ; i kana wolomari kɛ, ni i boro ka bɛn min ma, i bɛ o bɔ. 
Sabu Zeruzalɛmukaw ka mɔgɔ minw faga, o jori bɛ dugu kɔnɔ; o ka o jori bɔn farajalan le kan, o m’a bɔn dugu ma janko buguri y’a datugu. 
Ne fana ka o ta mɔgɔ faganinw jori to fara kan, janko a kana se ka datugu, janko ka ne ta jusugban lawuri o kama, ka ne yɛrɛ dimibɔ o ra. 
«O kosɔn Dunuɲatigi Ala ko: Bɔnɔ bɛna mɔgɔfagadugu sɔrɔ, sabu ne fana bɛna lɔgɔ camanba don ka tasumaba mana. 
Lɔgɔ camanba lajɛn, ka tasuma mana; sogo tobi k’a mɔ kosɛbɛ, ka nanfɛnw kɛ a ra. A to a kolomanyɔrɔw ye mɔ fɔ k’a sisi. 
O kɔ, i bɛ nɛgɛdaga lakolon sigi takami kan, a ye gban, a siranɛgɛ ye jɛni, janko a nɔgɔw ye yeele a kɔnɔ, son ye bɔ a ra. 
«Nka o sɛgɛ bɛɛ ye gbansan le ye; son caman min ka nɛgɛdaga mina, o tɛ bɔra a ra. Hali tasuma tɛ se k’a bɔ a ra. 
«Aw Zeruzalɛmukaw ka kokolon minw kɛ, o le ka aw lanɔgɔ. Ne tun b’a fɛ ka aw saninya, nka aw ma sɔn ka saninya ka bɔ aw ta nɔgɔ ra. O ra, aw kɔni tɛna saninya tuun, fɔ ni ne nana ne ta jusugban bɛɛ ben aw kan ka ban tuma min na. 
Ne Matigi Ala, ne le kumana. A wagati sera, ne bɛna a kɛ. Ne tɛna a to kɛbari ye, ne tɛna makari, ne tɛna ne kan yɛlɛma. Ne bɛna aw ta kiti tigɛ ka kaɲa ni aw tagamacogo ni aw ta kɛwalew le ye; Dunuɲatigi Ala ko ten.» 
Matigi Ala k’a ta kuma lase ne ma tuun; a ko: 
«Adamaden, a flɛ, mɔgɔ min ko ka gbɛlɛn i ma, ne bɛna bara ka o tigi le ta ka bɔ i kɔrɔ. Nka i man kan ka i ɲanasisi, walama ka kasi, walama ka ɲaji bɔ. 
Mɔgɔ si kana i ŋunakan mɛn; i kana sanga kɛ. I ta jalamugu mini i kun na, ka i ta sanbara don i sen na; i kana i ɲada dugumayanfan datugu, i kana sangadomuni kɛ ni mɔgɔw ye.» 
Ayiwa, ne kumana jama fɛ sɔgɔmada fɛ; ne muso sara wulada fɛ. O lon dugusagbɛ sɔgɔma, Ala tun ka min fɔ ne ye, ne ka o kɛ. 
Mɔgɔw k’a fɔ ne ma ko: «I ka nin ko minw kɛ, i b’a fɛ ka min yira an na, i tɛ o ɲafɔ an ye wa?» 
Ne ka o jaabi ko: «Matigi Ala k’a ta kuma lase ne ma, ko: 
‹A fɔ Izirayɛli mara mɔgɔw ye ko Dunuɲatigi Ala ko: A flɛ, ne yɛrɛ bɛna a to mɔgɔw ye ne ta yɔrɔ saninman* lanɔgɔ; o yɔrɔ min ye aw ta baraka ni aw ta yɛrɛbonya sababu ye, yɔrɔ min ko ka di aw ye, ani min ko ka bon aw ma. Aw ka aw dencɛw, ani aw denmuso minw to aw kɔ Zeruzalɛmu, mɔgɔw bɛna olugu faga ni kɛrɛkɛmuru ye. 
Ni o kɛra, ne k’a kɛ cogo min na, aw fana bɛna a kɛ o cogo ra. Aw tɛna aw ɲada dugumayanfan datugu, aw tɛna sangadomuni kɛ ni mɔgɔw ye. 
Aw bɛna aw ta jalamugu siri aw kun na, ka aw ta sanbara don aw sen na. Aw tɛna aw ɲanasisi, aw tɛna kasi. Aw bɛna fasa aw ta terenbariyaw kosɔn; aw bɛna to ka ŋuna ɲɔgɔn kosɔn. 
Ezekiyɛli ka min kɛ, o bɛna kɛ tagamasiyɛn le ye ka aw lasɔmi; ale k’a kɛ cogo min na, aw fana bɛna a kɛ ten le. Ni o kow nana kɛ, aw bɛna a lɔn ko ne le ye Dunuɲatigi Ala ye.› 
«Ayiwa, adamaden, yɔrɔ min ye o ta baraka sababu ye, ani o ta ninsɔndiya sababu, ani o ta masiri, o yɔrɔ min ko ka gbɛlɛn o ma, min ko ka bon o ma kosɛbɛ, ni ne nana o yɔrɔ bɔ o boro lon min na, ka o dencɛw, ani o denmusow fana bɔ o kɔrɔ, 
o lon na mɔgɔ dɔ boribagatɔ dɔ bɛna na o kow lakari ele ye. 
O lon na, i nɛn bɛna foni; i bɛna kuma ni o tigi ye. I tɛna kɛ bobo ye tuun. I ta ko bɛna kɛ tagamasiyɛn ye ka o lasɔmi; ni o kɛra, o bɛna a lɔn ko ne le ye Matigi Ala ye.» 
﻿Ezekiyɛli.
25.
Matigi Ala k’a ta kuma lase ne ma tuun; a ko: 
«Adamaden, i ɲasin Amɔnkaw ma, ka ciraya kɛ o kama! 
A fɔ Amɔnkaw ye ko: ‹Aw ye Dunuɲatigi Ala ta kuma lamɛn! Dunuɲatigi Ala ko: Wagati min na o ka ne ta yɔrɔ saninman* lanɔgɔ, ka ne ta jamana Izirayɛli ci k’a kɛ yɔrɔ lakolon ye, ka Zuda mara mɔgɔw mina ka taga jamana wɛrɛ ra, aw k’a fɔ o ra ko: Ɔnhɔn cɔ! 
O le kosɔn, a flɛ, ne bɛna aw Amɔnkaw di terebɔyanfan mɔgɔw ma, ka aw kɛ o ta ye; o bɛna o ta bonw lɔ aw ta jamana kɔnɔ, ka aw ta jamana kɛ o sigiyɔrɔ ye. Olugu le bɛna aw ta yiridenw domu, olugu le bɛna aw ta bɛganw ta nɔnɔ min. 
Raba min ye aw ta duguba ye, ne bɛna o kɛ o ta ɲɔgɔmɛw ta domunikɛyɔrɔ ye, ka Amɔnkaw ta jamana tɔ bɛɛ kɛ o ta bɛganmarayɔrɔw ye. Ni o kɛra, aw bɛna a lɔn ko ne le Matigi Ala ye. 
« ‹Sabu Dunuɲatigi Ala ko: I n’a fɔ aw ka tɛgɛrɛ fɔ, ka dɔn kɛ, ka ninsɔndiya ni kɔnɔnɔjuguya suguya bɛɛ ye Izirayɛli jamana ta bɔnɔ kosɔn, 
o ra, ne bɛna ne boro kɔrɔta aw kama, ka aw di siya tɔw ma, k’a to o ye aw borofɛnw cɛ. Ne bɛna aw ta siya tɔgɔ tunu ka bɔ siya tɔw cɛ ra, ka aw ta jamana tɔgɔ bɔ jamana tɔw cɛ ra. Ne bɛna aw halaki; ni o kɛra, aw bɛna a lɔn ko ne le Matigi Ala ye.› » 
«Dunuɲatigi Ala ko: I n’a fɔ Mohabukaw, ani Seyirikaw b’a fɔra ko: ‹A flɛ, Zuda mara kɛra i ko siya tɔw!› 
O kosɔn, ne bɛna Mohabu jamana fan kelen labla o juguw ye; dugu minw bɛ o ta jamana dancɛw ra, ne bɛna o duguw halaki, o dugu minw ye o ta jamana dawula ye, i n’a fɔ Bɛti Yesimɔti, ani Baali Mehɔn, ani Kiriyatayimu. 
«Ne bɛna o ni Amɔn jamana bɛɛ labla terebɔyanfan mɔgɔw ye, k’a kɛ o ta ye. Ni o kɛra, Amɔnkaw tɔgɔ bɛ tunu ka bɔ siya tɔw cɛ ra. 
Ne bɛna ne ta kitiw ben Mohabukaw kan. Ni o kɛra, o bɛna a lɔn ko ne le ye Matigi Ala ye.» 
«Dunuɲatigi Ala ko: Edɔmukaw ka ko minw kɛ ka o yɛrɛ dimibɔ Zuda mara mɔgɔw ra, ani o ka o yɛrɛ dimibɔ fɔ ka na jarakiba ben o yɛrɛ kan minkɛ, 
o kosɔn ne Dunuɲatigi Ala ko: Ne bɛna ne boro kɔrɔta Edɔmu jamana kama, ka adamadenw, ani bɛganw bɛɛ faga. K’a ta Teman, ka taga a bla fɔ Dedan, ne bɛna o bɛɛ ci k’a kɛ yɔrɔ lakolon ye; kɛrɛkɛmuru bɛna o bɛɛ faga. 
Ne bɛna ne yɛrɛ dimibɔ Edɔmukaw ra, ne ta mɔgɔw sababu le ra, minw ye Izirayɛlimɔgɔw ye; o bɛna Edɔmukaw sara ka kaɲa ni ne ta dimi ni ne ta jusugban ye. Ni o kɛra, Edɔmukaw bɛna ne ta dimibɔko silɔn. Dunuɲatigi Ala ko ten.» 
«Dunuɲatigi Ala ko: I n’a fɔ Filisikaw ka o yɛrɛ dimibɔ, ka o yɛrɛ dimibɔ ni kɔnɔnɔjuguya suguya bɛɛ ye, ka halakiri kɛ ka kaɲa ni o ta kɔninya banbari ye, 
o kosɔn Dunuɲatigi Ala ko: A flɛ, ne bɛna ne boro kɔrɔta Filisikaw kama. Ne bɛna Keretikaw faga; mɔgɔ tɔ minw tora kɔgɔjida ra, ne bɛna olugu halaki. 
Ne bɛna ne ta dimiba le bɔ o ra; ne jusu gbanninba le bɛna o sara. Ni ne nana ne yɛrɛ dimibɔ o ra ten minkɛ, o bɛna a lɔn ko ne le ye Matigi Ala ye.» 
﻿Ezekiyɛli.
26.
San tan ni kelennan, karo tere fɔlɔ ra, Matigi Ala k’a ta kuma lase ne ma tuun; a ko: 
«Adamaden, Tiri dugu k’a fɔ Zeruzalɛmu ta ko ra minkɛ ko: ‹Ɔnhɔn, Zeruzalɛmu min tun ye siyaw bɛɛ tagayɔrɔ ye, ale donda karira! Mɔgɔw bɛna yɛlɛma anw le fɛ sisan. Anw le bɛna fa naforo ra, ale bɛna kɛ yɔrɔ lakolon ye.› 
Ayiwa, o kumaw kosɔn, Dunuɲatigi Ala ko: A flɛ ne bɛ wuri ele Tiri kama! Ne bɛna siya caman kɔnɔnɔsu ka na i kama i ko kɔgɔji jikurubaw. 
O bɛna Tiri dugu laminikogow ci, k’a sankasojanw benben; ne bɛna a buguri bɛɛ flan ka bɔ yi, k’a yɔrɔ kɛ faralakolon ye. 
Tiri bɛna kɛ dugukolojalan le ye kɔgɔji cɛ ma, jɛgɛminabagaw bɛna o ta jɔw ja yɔrɔ min na; sabu ne le kumana, Dunuɲatigi Ala ko ten. Siya wɛrɛw bɛna Tiri dugu ni a kɔnɔfɛnw bɛɛ le cɛ. 
A kɛrɛfɛdugu misɛn minw bɛ kɔgɔjida yɔrɔ tɔw ra, kɛrɛkɛmuru bɛna o mɔgɔw faga. Ni o kɛra, o bɛna a lɔn ko ne le ye Matigi Ala ye. 
«Sabu Dunuɲatigi Ala ko: A flɛ, ne bɛna Babilɔni masacɛ Nebukadinɛsari lana ka bɔ sahiliyanfan na Tiri dugu kama; masaw ta masa lo. A bɛna na ni sow ye, ani sowotorow, ani sotigiw, ani kɛrɛkɛden jamaba. 
Tiri kɛrɛfɛdugu misɛn minw bɛ kɔgɔjida yɔrɔ tɔw ra, a bɛna o mɔgɔw bɛɛ faga ni kɛrɛkɛmuru ye; a bɛna tintinw lalaga, ka yɛlɛnyɔrɔw lɔ ka dugu kogo lamini. A bɛna nɛgɛbɛnnanw ta aw kama. 
A bɛna a ta kogocifɛnw kɛ ka aw ta dugu kogow ci, ka aw ta sankasojanw benben ni a ta dingasoginanw ye. 
A ta sow camanba boritɔ ta gbangban bɛna aw datugu. Ni Babilɔni masacɛ nana don aw ta dugu donda fɛ i ko mɔgɔ bɛ don dugu minanin kɔnɔ cogo min na, o tuma aw ta dugu kogow bɛna yɛrɛyɛrɛ a ta sotigiw, ani a ta sowotorow ni wotorow senw mankan fɛ. 
A ta sow senw bɛna aw ta dugukɔnɔsiraw bɛɛ dɔndɔn; a bɛna aw ta jamana mɔgɔw faga ni kɛrɛkɛmuru ye, ka aw ta bonbaw ta samasen barakamanw benben dugu ma. 
O bɛna aw ta naforow cɛ, o bɛna aw ta jagofɛnw sonya, o bɛna aw ta dugu kogow ben, o bɛna aw ta bon cɛɲumanbaw cici, k’a kabakuruw, ani a yiriw, ani a bɔgɔ bɛɛ cɛ ka taga o firi kɔgɔji ra. 
«Ne bɛna aw ta dɔnkirilakanw ban; mɔgɔ tɛna aw ta gɔnifɔkanw mɛn tuun. 
Ne bɛna aw ta dugu kɛ farajalan le ye; a bɛna kɛ dugukolojalan le ye, jɛgɛminabagaw bɛna o ta jɔw ja yɔrɔ min na. Mɔgɔ tɛna aw ta dugu lɔ kokura tuun; sabu ne Matigi Ala, ne le kumana; Dunuɲatigi Ala ko ten. 
«Dunuɲatigi Ala b’a fɔ Tiri dugu ma ko: Ni o nana kɛ fagari kɛ ye aw cɛ ra tuma min na, ni mɔgɔ mandimininw nana kɛ ŋuna ye, yala aw ta dugu benkan mankan tɛna kɔgɔji kɔfɛjamana mɔgɔw ja tigɛ fɔ ka o yɛrɛyɛrɛ wa? 
Kɔgɔjida jamanaw ta masacɛw bɛɛ bɛna wuri ka bɔ o ta masasiginanw kan; o bɛna o ta deregebaw bɔ, ka o ta faniɲuman kansɔgɔninw bɔ o yɛrɛ ra, ka yɛrɛyɛrɛ. Jatigɛ bɛna o mina fɔ o bɛ sigi dugu ma; o ja tigɛnin bɛna kɛ wagati bɛɛ, sabu aw ta ko bɛna o jigi tigɛ. 
Mɔgɔw bɛna nin sangadɔnkiri la aw kunna, k’a fɔ ko: ‹E, ele le tununa ka bɔ kɔgɔji kan wa, ele dugu tɔgɔbatigi! Ele min baraka tun ka bon kɔgɔji kan, ele ni i ta mɔgɔw; aw le tun bɛ jatigɛ blara mɔgɔw ra o yɔrɔw bɛɛ ra. 
Sisan aw bencogo ka kɔgɔji kɔfɛjamana mɔgɔw ja tigɛ; aw labancogo ka kɔgɔji kɔfɛmɔgɔw jigi tigɛ.› 
«Sabu Dunuɲatigi Ala ko: Ni ne nana aw ta dugu ci k’a kɛ yɔrɔ lakolon ye tuma min na, i ko mɔgɔ ma deri ka kɛ dugu minw kɔnɔ tuun, ni ne nana jibaw lajigi aw kan, ka jibaw kɛ ka aw datugu tuma min na, 
o tuma o ka mɔgɔ minw lajigi kaburu kɔnɔ, ne bɛna aw fara olugu kan, ka aw bla ni fɔlɔfɔlɔmɔgɔw ye. Ne bɛna aw bla fɔ dugukolo jukɔrɔyɔrɔw ra, ka aw kɛ i ko fɔlɔfɔlɔ tomokɔrɔw, ka aw bla ni kaburukɔnɔmɔgɔw ye, janko mɔgɔ kana sigi aw ta dugu kɔnɔ tuun. Aw tɛna sigiyɔrɔ sɔrɔ dunuɲa ra mɔgɔ ɲanamanw cɛ ra tuun. 
Ne bɛna aw ta ko kɛ jatigɛkoba ye; aw tɔgɔ bɛna tunu. Mɔgɔw bɛna aw yɔrɔɲini, nka o tɛna aw ye. Dunuɲatigi Ala ko ten.» 
﻿Ezekiyɛli.
27.
Matigi Ala k’a ta kuma lase ne ma tuun; a ko: 
«Adamaden, ele ye sangadɔnkiri dɔ la Tiri dugu kosɔn. 
Tiri dugu siginin bɛ kɔgɔjida ra, a bɛ jago kɛ ni siya tɔw ye kɔgɔji kɔfɛjamana caman na; a fɔ Tiri ye ko Dunuɲatigi Ala ko: E, Tiri, ele tun b’a fɔra ko i ta cɛɲa dafanin lo! 
I ta mara dan bɛ fɔ yɔrɔjan, kɔgɔji cɛmancɛ ra; i lɔbagaw ka i lɔ ka i ta cɛɲa dafa. 
O ka i lɔ i ko jirakurunba, ka i kɛrɛfɛyɔrɔw bɛɛ lɔ ni Seniri ta sipɛrɛsiyiriw ye; o ka Liban ta sɛdiriyiri dɔ le kɛ kurun ta faniw siribere ye. 
O ka Basan yirisunba dɔ ta yiri le lɛsɛ ka o kɛ jufaw ye; o ka kurun kɔnɔnɔyɔrɔ lalaga ni samaɲinw ye, ka o dondon Sipere kɔgɔjida jamanaw ta yiri dɔw ra. 
Misirankaw ta lɛnfaniɲuman sɔgɔninw le tun ye kurun ta faniba ye; o le tun ye kurun tagamasiyɛn ye. Elisa kɔgɔjida ta jamanaw ta fani bulamanw, ani a wulenmanw, o le tun ye kurun datugufaniw ye. 
«Sidɔnkaw, ani Arivadikaw le tun ye aw ta kurunboribagaw ye. Ele Tiri dugu yɛrɛ ta kurunlɔnbagabaw le tun ye aw ta kuruntigiw ye. 
Gabali lɔnnikɛbagakɔrɔw, ani a mɔgɔ hakirimanw, olugu tun bɛ kurun kɔnɔ, ka to ka kurun yɔrɔ cɛnninw lalaga. Kɔgɔji jirakurunw bɛɛ tun bɛ na aw fɛ; o mɔgɔw bɛɛ tun bɛna jago kɛ ni aw ye. 
«Pɛrɛsikaw, ani Ludikaw, ani Putikaw le tun ye aw ta kɛrɛkɛjama mɔgɔw ye; olugu tun ye aw ta kɛrɛkɛcɛ dɔw ye. O tun bɛ o ta nɛgɛbɛnnanw, ani o ta nɛgɛfugulaw dulondulon dugu kɔnɔ; olugu le tun ka tɔgɔba di aw ma. 
Arivadikaw, ani aw yɛrɛ ta kɛrɛkɛcɛw bɛ dugu laminikogow kɔrɔsi; Gamadikaw, olugu bɛ sankasojan kunna. O tun bɛ o ta nɛgɛbɛnnanw dulon dugu kogow ra; o tun ka aw ta dugu cɛɲa dafa.» 
«Tarisisikaw tun bɛ jago kɛ ni aw ye, sabu fɛnɲuman caman tun bɛ aw fɛ; o tun bɛ o ta warigbɛ ni o ta nɛgɛ ni o ta letɛn ni o ta ntileku nɛgɛ falen aw ta jagofɛnw na. 
«Yavankaw, ani Tubalikaw, ani Mesɛkikaw tun bɛ jago kɛ ni aw ye; olugu tun bɛ jɔnw, ani siranɛgɛfɛnw falen aw ta jagofɛnw na. 
«Bɛti Togarimakaw tun bɛ wotorosamasow, ani kɛrɛkɛsow, ani sofaliw falen aw ta jagofɛnw na. 
«Dedankaw fana tun bɛ jago kɛ ni aw ye. Kɔgɔjida jamana caman tun bɛ sanni kɛ aw le fɛ; o tun bɛ aw sara ni samaɲinw ye, ani ebɛniyiri. 
«Sirikaw fana tun bɛ sanni kɛ aw fɛ, sabu fiyeerefɛn camanba le tun bɛ aw fɛ. Olugu tun bɛ aw ta fiyeerefɛnw falen ni sikaribuli luluw ye, ani fani wulenman ɲumanmanw, ani fani sɔgɔnin ɲumanmanw, ani lɛnfaniw, ani korayi luluw, ani rubi luluw. 
«Hali Zuda ni Izirayɛli jamana fana tun bɛ jago kɛ ni aw ye; o tun bɛ aw ta fiyeerefɛnw falen ni Miniti mara ta alikama* ye, ani ɲɔ, ani li, ani turu, ani munturu. 
«Damasikaw fana tun bɛ sanni kɛ aw fɛ, sabu fiyeerefɛn camanba le tun bɛ aw fɛ; aw borofɛnw tun ka ca kosɛbɛ. Olugu tun bɛ aw ta fiyeerefɛnw falen ni Hɛlibɔn mara ta duvɛn ye, ani Sahari mara ta sagasi. 
«Vedankaw, ani Yavanka minw bɛ bɔ Uzali, olugu fana tun bɛ na ni nɛgɛ gbasinin ye, ani sumadiyananw, ka na o falen aw fɛ aw ta fiyeerefɛnw na. 
«Dedankaw fana tun bɛ na fani gbirimanw falen aw fɛ, fani minw bɛ la sow kɔ ra ka sigi a kan. 
«Arabuw, ani Kedari mara ta kuntigiw bɛɛ tun bɛ jago kɛ ni aw ye; olugu tun bɛ na ni sagadenw, ani sagajigiw, ani bakɔrɔninw ye aw fɛ. 
«Sabakaw, ani Rahemakaw fana tun bɛ jago kɛ ni aw ye; o tun bɛ aw ta fiyeerefɛnw falen ni kasadiyananw bɛɛ ra ɲumanmanw ye, ani luluw, ani sani. 
«Harankaw, ani Kanekaw, ani Edɛnikaw, ani Saba mara ni Asiri mara ni Kilimadi mara ta jagokɛbagaw fana tun bɛ na jago kɛ ni aw ye. 
Olugu tun bɛ fani dawulamanw le jago ni aw ye; o tun bɛ na ni deregeba bulamanw, ani fani ɲumanman sɔgɔninw ye, ani tapi ɲɛgɛnnin suguya caman, ani jurukisɛ dankoɲumanw.» 
«Jirakurunbaw le tun bɛ aw ta jagofɛnw ta. Aw ta dugu tun fara jagofɛn camanba le ra kɔgɔji cɛ ma yi. 
Nka aw ta kurunboribagaw tagara ni aw ye fɔ yɔrɔjan kɔgɔji cɛ ma minkɛ, terebɔyanfan ta fɔɲɔ fariman ka aw ta jirakurunba karikari kɔgɔ ji cɛ ma. 
Aw ta naforow, ani aw ta jagofɛnw, ani aw ta fiyeerefɛnw, ani aw ta kurun ta baaradenw, ani kurunboribagaw, ani kurunlalagabagaw, ani jagokɛbagaw, ani kɛrɛkɛdenw bɛɛ, ani mɔgɔ tɔ minw bɛɛ tun bɛ ni aw ye, olugu bɛɛ tora kɔgɔji ra aw halakilon na. 
Aw ta kuruntigiw kulekan fɛ, kɔgɔjida mɔgɔw bɛ yɛrɛyɛrɛra. 
Siya tɔw ta kurunboribagaw ani o ta kurun baaradenw, ani o ta kuruntigiw bɛɛ, olugu bɔra o ta kurunw kɔnɔ, ka taga lɔ ji da ra. 
O bɛ o kan kɔrɔta ka kasi aw kunna; o jusu kasinin bɛ kule kosɛbɛ. O bɛ buguri cɛ k’a kɛ o kun na, ka kolonkolon bugurigbɛ ra. 
O ka o kun li aw kosɔn, ka bɔrɔfaniw don o yɛrɛ ra; o jusukun tɔɔrɔnin bɛ kasi aw kunna, o jusu kasinin bɛ maɲumankokanw fɔ. 
O tɔɔrɔnin bɛna sangadɔnkiri dɔ la aw kunna; o bɛna nin maɲumanko dɔnkiri la k’a fɔ ko: ‹E, dugu juman le tun bɛ i ko Tiri sa? Tiri ta mankan bɛɛ le banna tan sisan kɔgɔji cɛ ma wa?› 
Aw ta jirakurunw tun bɛ kɔgɔji cɛtigɛ ni aw ta fiyeerefɛnw ye ka taga jamana caman wasa. Aw ka dugukolo masacɛw fɛntigiya ni aw borofɛn caman ye, ani aw ta jagofɛn caman. 
Ayiwa, sisan kɔgɔji jikuruw ka aw ta kurunw karikari, ka o lajigi fɔ ji dunmanyɔrɔ ra; aw ta jagofɛnw, ani aw ta kurunkɔnɔmɔgɔw bɛɛ, o bɛɛ jigira ji jukɔrɔ. 
Minw ye kɔgɔji kɔfɛjamana mɔgɔw ye, aw ta ko ka olugu bɛɛ jigi tigɛ; o ta masacɛw kunmasi cɛ ra, o ɲanasisira. 
Siya tɔw ta jagokɛbagaw bɛ kabakoya fɔ ka filen fiyɛ aw ra; aw ta ko kɛra jatigɛkoba le ye. Aw ta kɔni banna le pewu!» 
﻿Ezekiyɛli.
28.
Matigi Ala k’a ta kuma lase ne ma tuun; a ko: 
«Adamaden, a fɔ Tiri dugutigi ye ko Dunuɲatigi Ala ko: ‹Yɛrɛbonya donna ele jusu ra, fɔ i ko: Ne ye Ala le ye, ne siginin bɛ alaw ta sigiyɔrɔ le ra kɔgɔji cɛ ma!› K’a sɔrɔ ele ye adamaden le ye, i tɛ Ala ye; nka i bɛ i yɛrɛ ta miiriya jate i ko Ala ta miiriya. 
A flɛ, i ta hakiritigiya kɔni tɛmɛna hali Danɛli ta kan; gundo si ma dogo i ma. 
I ta hakiritigiya ni i ta faamuri sababu ra i ka naforoba sɔrɔ; i ka sanin ni warigbɛ sɔrɔ ka o bla i ta naforoblayɔrɔ ra. 
Hakiritigiyaba min bɛ i fɛ jagoko ra, o le ka i ta naforo caya; nka o naforo ko ka yɛrɛbonya don i jusu ra. 
«Ayiwa, o kosɔn Dunuɲatigi Ala ko: i n’a fɔ i bɛ i yɛrɛ ta miiriya jate i ko Ala ta miiriya, 
o kosɔn, a flɛ, ne bɛna siya wɛrɛ mɔgɔ dɔw lana i kama; siyaw bɛɛ ra mɔgɔ farimanw lo. O bɛna o ta kɛrɛkɛmuru bɔ, ka i ta hakiritigiya baaraw halaki, ka i ta nɔɔrɔ cɛn. 
O bɛna i lataga lahara dingaba kɔnɔ; i bɛna sa sacogojugu ra kɔgɔji cɛ ma. 
Yala i bɛna se k’a fɔ i fagabaga ɲa kɔrɔ tuun wa, ko: ‹Ne ye ala le ye wa›? Ele tɛ foyi ye ni adamaden tɛ; i tɛ ala ye i halakibagaw boro dɛ! 
I bɛna sa siya wɛrɛ mɔgɔw boro i ko mɔgɔ kɛnɛsigibariw; sabu ne kumana. Dunuɲatigi Ala ko ten.» 
Matigi Ala k’a ta kuma lase ne ma tuun; a ko: 
«Adamaden, ele ye sangadɔnkiri dɔ la Tiri masacɛ ta ko ra. A fɔ a ye ko Dunuɲatigi Ala ko: ‹Bɛɛ tun bɛ ele le flɛ, sabu i ta hakiritigiya tun ka bon, i ta cɛɲa tun dafanin lo. 
I tun siginin bɛ Edɛni, Ala ta yiritu kɔnɔ. Lulu suguya bɛɛ tun kɛra ka i masiri: Sariduwani luluw, topazi luluw, jama luluw, kirisoliti luluw, onikisi luluw, zasipe luluw, safiri luluw, sikaribuli luluw, ani emerodi luluw. I ta masirifɛnw, ani i ta minanw bɛɛ tun ye sanin le ye; o bɛɛ tun labɛnna i ye kabini lon min na i danna. 
Ne tun ka i kɛ serubɛn mɛlɛkɛ* le ye, min bɛ yɔrɔ kɔrɔsi; ne tun ka i bla o le kama. I tun bɛ Ala ta kuru saninman kan, i tun bɛ tagama kabakuru tasumamanw cɛ ra. 
Kabini i danna lon min na, i jusukun tun gbɛnin lo i ta sira bɛɛ ra, fɔ lon min na terenbariya nana ye i ra. 
Jago diyara i ra, ka ɲa i boro minkɛ, o ka i bla tɔɲɔri ra, ka i bla jurumun na. O kosɔn ne bɛ i gbɛn ka bɔ Ala ta kuru kan, ka i kɛ i ko mɔgɔ tɔw. Ne bɛ ele serubɛn mɛlɛkɛ yɔrɔkɔrɔsibaga gbɛn, ka i labɔ lulu kabakuruw manamanatɔ cɛ ra. 
I ta cɛɲa ka yɛrɛbonya don i jusu ra, i ta nɔɔrɔ kɛra sababu ye ka i ta hakiritigiya cɛn. O kosɔn ne bɛ i firi dugu ma, ka i kɛ flɛrifɛn ye masacɛ tɔw ɲa kɔrɔ. 
I ka terenbariyako caman minw kɛ, ani i ka mɔgɔw tɔɲɔ i ta jago ra minkɛ, o le ka i ta sigiyɔrɔ saninmanw lanɔgɔ. O kosɔn ne bɛna tasuma dɔ mana i sigiyɔrɔ cɛ ma, ka i jɛni fɔ ka i ban. Ne bɛ i jɛni fɔ ka na i kɛ bugurigbɛ ye dugukolo kan, i flɛbagaw bɛɛ ɲa kɔrɔ. 
Siya minw bɛɛ tun ka i lɔn, i ta ko bɛna olugu bɛɛ jigi tigɛ. I ta ko kɛra jatigɛkoba le ye; i ta kɔni banna le pewu!› » 
Matigi Ala k’a ta kuma lase ne ma tuun; a ko: 
«Adamaden, i ɲasin Sidɔn dugu ma ka ciraya kɛ o kama! 
A fɔ ko Dunuɲatigi Ala ko: ‹A flɛ, ne bɛna wuri ele Sidɔn dugu kama, ka ne ta bonya yira aw cɛ ra. Ni ne nana ne ta kitiw ben i kan tuma min na, o tuma i bɛna a lɔn ko ne le ye Matigi Ala ye. Ni o kɛra, i bɛna ne ta saninmanya jate. 
Ne bɛna banajuguw ben aw kan; mɔgɔw faganinw jori bɛna woyo dugukɔnɔsiraw kan. Mɔgɔ faganinw bɛna benben aw cɛ ra, sabu kɛrɛkɛmuru bɛna na aw kama ka bɔ fan bɛɛ ra. Ni o kɛra, aw bɛna a lɔn ko ne le ye Matigi Ala ye.› » 
«Ni o kɛra, siya minw bɛ i ko binjugu min bɛ mɔgɔ fari tigɛtigɛ, walama i ko ŋani min bɛ mɔgɔ sɔgɔ, olugu dɔ tɛna wuri Izirayɛli mara kama tuun. Siya dɔ tɛna sɔrɔ a kɛrɛ fɛ tuun min b’a mafiyɛnya. Ni o kɛra, o bɛna a lɔn ko ne le ye Dunuɲatigi Ala ye. 
« ‹Dunuɲatigi Ala ko: Ne tun ka Izirayɛlimɔgɔw janjan ka taga siya minw cɛ ra, ni ne nana o labɔ o siyaw cɛ ra ka o lajɛn tuma min na, o tuma ne bɛna a to siya tɔw y’a lɔn olugu sababu ra ko ne le ye Ala saninman ye. O bɛna na sigi o ta dugukolo kan, ne tun ka dugukolo min di ne ta jɔncɛ Yakuba ma. 
O bɛna sigi hɛra ni laganfiya ra; o bɛna bonw lɔ, ka rɛzɛnsunw turu. O kɛrɛfɛjamana minw bɛɛ tun bɛ o mafiyɛnyara, ni ne nana ne ta kitiw ben olugu kan tuma min na, o tuma Izirayɛli bɛna sigi hɛra ni laganfiya ra. O bɛna a lɔn ko ne le ye Matigi Ala ye, o ta Ala.› » 
﻿Ezekiyɛli.
29.
San tannan, karo tannan, tere tan ni fla, Matigi Ala k’a ta kuma lase ne ma tuun; a ko: 
«Adamaden, i ɲasin Misiran masacɛ Farawona ma, ciraya kɛ a kama, ani Misiran jamana bɛɛ kama. 
Kuma a fɛ k’a fɔ a ye ko Dunuɲatigi Ala ko: ‹Ne bɛna wuri ele Misiran masacɛ Farawona kama; ele kɔgɔji danfɛn barakaman, min lanin bɛ i ta bajiw cɛ ra, k’a to k’a fɔ ko: Ne ta Nili ba ye ne ta le ye; ne le k’a dan ne yɛrɛ ye. 
Ne bɛna nɛgɛ don i dagbaga ra, ka i ta baji ta jɛgɛw nɔrɔnɔrɔ i faraw ra, ka i sama ka bɔ i ta baji cɛ ma, i ni i ta bajirajɛgɛw bɛɛ; olugu nɔrɔnin bɛ to i faraw ra. 
Ne bɛna i firi kongokolon kɔnɔ i ni i ta bajirajɛgɛw bɛɛ. I bɛna taga ben kongo kɔnɔ dugu ma; mɔgɔ tɛna sɔrɔ ka i ta, ka i su don. Kongobɛganw, ani sanfɛkɔnɔw, ne bɛna i kɛ olugu ta domuni le ye. 
Ni o kɛra, Misirankaw bɛna a lɔn ko ne le ye Matigi Ala ye. « ‹Aw kɛra kara kunkurun le ye Izirayɛlimɔgɔw fɛ. 
O ko o bɛ aw mina janko o kana ben minkɛ, aw karira ni o ye, ka o kamankun mandimi. O ko o bɛ dɛn aw ra minkɛ, aw karira ni o ye, ka o ben ka o soro tigɛ. 
« ‹O kosɔn, Dunuɲatigi Ala ko: Ne bɛna kɛrɛkɛmuru lana aw kama, ka adamadenw, ani bɛganw bɛɛ faga. 
Misiran jamana bɛna kɛ kongokolonw, ani tomow le ye. Ni o kɛra, aw bɛna a lɔn ko ne le ye Matigi Ala ye. « ‹Aw k’a fɔ minkɛ ko: Nili ba ye anw ta le ye, anw le k’a dan. 
O kosɔn ne bɛna wuri aw kama, ka wuri aw ta bajiw fana kama. Ne bɛna Misiran jamana kɛ tomow le ye; k’a kɛ tomow, ani kongokolonw ye, k’a damina Migidɔli, ka taga a bla fɔ Siyɛni, ani fɔ Etiyopi jamana kɛrɛ fɛ. 
Adamaden o, bɛgan o, o si sen tɛna bla yi tuun. Jamana bɛna san binaani le kɛ ni mɔgɔ ma sigi a kɔnɔ. 
Ne bɛna Misiran jamana ci k’a kɛ yɔrɔ lakolon ye ka tɛmɛ jamana lakolon tɔw bɛɛ kan, ka o ta duguw kɛ yɔrɔ lakolonw ye ka tɛmɛ dugu lakolon tɔw bɛɛ kan; o bɛ kɛ fɔ san binaani. Ne bɛna Misirankaw janjan siya tɔw cɛ ra, ka o yɛrɛgɛ ka taga jamana wɛrɛw ra. 
« ‹Nka Dunuɲatigi Ala ko: Ni san binaani dafara, ne tun ka Misirankaw janjan ka taga jamana minw na, ne bɛna o labɔ o jamanaw ra ka o lajɛn tuun. 
Ne bɛna Misirankaw lasekɔ o sigiyɔrɔkɔrɔ ra. Ne bɛna o lasekɔ Patɔrɔsi jamana ra, o yɛrɛ ta faso ra; o bɛna taga kɛ jamana dɔ le ye min fanga ka dɔgɔ. 
O fanga bɛna dɔgɔya ka tɛmɛ jamana tɔw bɛɛ kan; o tɛna o yɛrɛ kɔrɔta siya tɔw san fɛ tuun. Ne bɛna o baraka dɔgɔya janko o kana o ta fanga sigi siya tɔw kunna tuun. 
Misiran tɛna kɛ jigilayɔrɔ ye Izirayɛli mara mɔgɔw fɛ tuun; a bɛna kɛ sababu le ye ka o hakiri jigi o ta terenbariyaw ra, sabu o tun ka dɛmɛ ɲini Misirankaw fɛ. Ni o kɛra, o bɛna a lɔn ko ne le ye Dunuɲatigi Ala ye.› » 
San mugan ni wolonflanan, karo fɔlɔ, tere fɔlɔ, Matigi Ala k’a ta kuma lase ne ma tuun; a ko: 
«Adamaden, Babilɔni masacɛ Nebukadinɛsari ka baaragbɛlɛn le la a ta kɛrɛkɛjama kan Tiri dugu kosɔn, fɔ donita ka kɛrɛkɛdenw bɛɛ kuncɛ wulan, ka o bɛɛ kamankunw mandimi; nka ale ni a ta kɛrɛkɛjama ma nafa foyi sɔrɔ o baaragbɛlɛn na, o ka baara min kɛ Tiri dugu kama. 
O kosɔn Dunuɲatigi Ala ko: A flɛ, ne bɛna Misiran jamana di Babilɔni masacɛ Nebukadinɛsari ma. A bɛna o ta naforow cɛ; a bɛna ben jamana kan ka fɛnw bɛɛ cɛ ka taga ni o ye, ka o kɛ a ta kɛrɛkɛjama ta sara ye. 
A ka baaragbɛlɛn min kɛ, ne bɛna Misiran jamana di a ma o baara sara ye, sabu a ka o kɛ ne le ye; Dunuɲatigi Ala ko ten. 
«O lon na, ne bɛna dɔ fara Izirayɛli mara ta baraka kan, k’a to ele ye i da yɛlɛ ka kuma o cɛ ra. Ni o kɛra, o bɛna a lɔn ko ne le ye Matigi Ala ye.» 
﻿Ezekiyɛli.
30.
Matigi Ala k’a ta kuma lase ne ma tuun; a ko: 
«Adamaden, ciraya kɛ, k’a fɔ ko Dunuɲatigi Ala ko: ‹E, aw ye kasi, sabu nin ye lonjuguba le ye! 
Ɔnhɔn, lon bɛ surunyara; Matigi Ala ta lon bɛ surunyara. Dibilon lo, siyaw ta kiti lon lo. 
Kɛrɛkɛmuru bɛ nana Misiran jamana kama. A tɔɔrɔ bɛna se Etiyopikaw fana ma. O wagati ra mɔgɔ faganinw bɛna benben Misiran; o juguw bɛna o ta naforow bɛɛ cɛ ka taga ni a ye, ka jamana halaki ka se fɔ bonw jusiginanw ma. 
Etiyopi jamana, ani Puti jamana, ani Ludi jamana, ani Arabujamana bɛɛ, ani Libi jamana, ani jamana minw ka jɛnɲɔgɔnya don ni ɲɔgɔn ye, kɛrɛkɛmuru bɛna olugu bɛɛ faga ni Misirankaw ye.› » 
«Matigi Ala ko: ‹Misiran dɛmɛbagaw bɛɛ bɛna ben; baraka min ka yɛrɛbonya bla o ra, o bɛna ban. K’a ta Migidɔli ka taga se fɔ Siyɛni, kɛrɛkɛmuru bɛna o yɔrɔw ta mɔgɔw bɛɛ faga. Dunuɲatigi Ala ko ten. 
« ‹O ta yɔrɔ bɛna ci k’a kɛ yɔrɔ lakolon ye jamana lakolon tɔw cɛ ra; o ta duguw bɛna kɛ tomow ye tomo tɔw cɛ ra. 
Ni ne nana tasuma don Misiran jamana ra, ni o ta dɛmɛbagaw bɛɛ nana halaki tuma min na, o tuma o bɛna a lɔn ko ne le ye Matigi Ala ye. 
« ‹O lon na, ne bɛna ciraden dɔ ci ni jirakurun ye, ka taga Etiyopi jamana mɔgɔw ɲasumanin ja tigɛ. Tɔɔrɔ bɛna ben o kan Misiran ta bɔnɔlon na; o lon natɔ ye nin ye. 
« ‹Dunuɲatigi Ala ko: Ne bɛna Misiran ta jamaba halaki k’a ban, Babilɔni masacɛ Nebukadinɛsari sababu ra. 
Ale ni a ta mɔgɔw, minw ye siyaw bɛɛ ra mɔgɔ farimanw ye, olugu le bɛna taga jamana halaki; o bɛna o ta kɛrɛkɛmuru bɔ Misirankaw kama, ka jamana yɔrɔ bɛɛ kɛ suw ye. 
Ne bɛna Nili baji ja; ne bɛna Misiran jamana fiyeere mɔgɔjuguw ma. Ne bɛna a to siya wɛrɛ mɔgɔ dɔw ye jamana ni a kɔnɔfɛnw bɛɛ halaki. Ne Matigi Ala, ne le kumana.› » 
«Dunuɲatigi Ala ko: Ne bɛna jow halaki, ka batofɛngbansanw labɔ Mɛnfisi dugu kɔnɔ. Kuntigi tɛna kɛ Misiran jamana kunna tuun; ne bɛna siranya bla Misiran jamana yɔrɔ bɛɛ ra. 
Ne bɛna Patɔrɔsi mara ci k’a kɛ yɔrɔ lakolon ye, ka tasuma don Sohan dugu ra, ka ne ta kitiw ben Tɛbu dugu kan. 
Ne bɛna ne ta jusugban ben Sini dugu kan, min ye Misiran dugu barakaman ye; ne bɛna Tɛbu dugu ta jamaba bɛɛ halaki. 
Ne bɛna tasuma don Misiran jamana ra; Sini dugumɔgɔw bɛna o yɛrɛ tɔnɔmi dimi boro, o juguw bɛna wow bɔ Tɛbu dugu laminikogow ra, o bɛna ben Mɛnfisi dugu kan teregban fɛ. 
O bɛna Heliyopolisi ni Pi Besɛti ta kanbelenw faga ni kɛrɛkɛmuru ye, ka mɔgɔ tɔw mina ka taga ni o ye. 
Ni ne nana Misiran ta fanga yiri kari, baraka min bɛ yɛrɛbonya bla a ra, ni ne nana o ban tuma min na, o tuma, Tapanɛsi dugu bɛna kɛ dibi ye teregban fɛ. Sankaba finman dɔ bɛna dugu datugu. O bɛna dugumɔgɔw mina ka taga ni o ye. 
O cogo ra ne bɛna kiti ben Misiran jamana kan; ni o kɛra, o bɛna a lɔn ko ne le ye Matigi Ala ye.» 
San tan ni kelennan, karo fɔlɔ, tere wolonfla, Matigi Ala k’a ta kuma lase ne ma tuun; a ko: 
«Adamaden, ne ka Misiran masacɛ Farawona boro kari. Fla ma kɛ a ra janko k’a kɛnɛya, fani ma kɛ k’a siri k’a lɔ, janko a ye se ka baraka sɔrɔ ka kɛrɛkɛmuru mina. 
O kosɔn Dunuɲatigi Ala ko: Ne bɛna wuri Misiran masacɛ Farawona kama. Ne bɛna a boro fla bɛɛ kari: a boro min ka ɲi, ani min karinin lo; ni o kɛra, kɛrɛkɛmuru bɛna bɔ a boro ka ben. 
Ne bɛna Misirankaw janjan ka taga siya tɔw cɛ ra, ne bɛna o yɛrɛgɛ ka taga jamana tɔw ra. 
Ne bɛna Babilɔni masacɛ boro baraka bonya, ka ne ta kɛrɛkɛmuru don a boro. Nka ne bɛna Farawona boro fla kari; a bɛna ŋuna Babilɔni masacɛ ɲa kɔrɔ i ko kɛrɛkɛden mandiminin satɔ. 
Ne bɛna Babilɔni masacɛ boro baraka bonya, nka Farawona baraka bɛna dɛsɛ. Ni ne nana ne ta kɛrɛkɛmuru don Babilɔni masacɛ boro, k’a to a ye kɛrɛkɛmuru sin Misiran jamana ma tuma min na, o tuma o bɛna a lɔn ko ne le Matigi Ala ye. 
Ne bɛna Misirankaw janjan ka taga siya tɔw cɛ ra, ne bɛna o yɛrɛgɛ ka taga jamana tɔw ra. Ni o kɛra, o bɛna a lɔn ko ne le ye Matigi Ala ye.» 
﻿Ezekiyɛli.
31.
San tan ni kelennan, karo sabanan, tere fɔlɔ, Matigi Ala k’a ta kuma lase ne ma tuun; a ko: 
«Adamaden, a fɔ Misiran masacɛ Farawona ni a ta jama ye ko: ‹Ele bɔra jɔntigi le fɛ sa, ele ni i ta bonya? 
A flɛ, Asiri jamana fana tun bɛ i ko Liban jamana sɛdirisun dɔ. A yiriboro cɛɲumanbaw suma tun bɛ i ko yirituba suma; a tun ka jan kosɛbɛ, a kun tun bɛ se fɔ sankabaw ma. 
Jiw tun k’a bonya; dugukolo jukɔrɔjiw tun k’a janya. O jiw woyora k’a kɔrɔyɔrɔ lamini, ka woyo ka taga kongoyiri tɔw bɛɛ kɔrɔ. 
O kosɔn a tun janyara ka tɛmɛ kongoyiri tɔw bɛɛ kan; a yiriborow cayara, a yiriboromisɛnw janyara, sabu a wuritɔ, ji caman tun b’a kɔrɔ. 
« ‹Sanfɛkɔnɔw bɛɛ tun bɛ o ta ɲaga la a yiriboromisɛnw le cɛ ra; kongosogow bɛɛ tun bɛ o denw woro a yiriborow suma le ra. Siya caman tun bɛ sigi a suma ra. 
A tun cɛ ka ɲi, a bonya ni a yiriborow janya kosɔn; sabu a lilinw tun bɛ ji camanba sɔrɔ dugukolo jukɔrɔ. 
Ala ta yiritu ta sɛdirisunw si tun tɛ se ka o yɛrɛ suma ni a ye, sipɛrɛsisunw fana tun tɛ se ka o yɛrɛ kaɲa ni a yiriborow ye; pilatanisunw si tun tɛ a yiriborow bɔ cɛɲa ra. Ala ta yiritu yiriw si ta cɛɲa tun tɛ a ta bɔ. 
Ne tun ka yiriboro caman kɛ k’a cɛɲa; yiri o yiri tun bɛ Edɛni, Ala ta yiritu kɔnɔ, a ɲangboya tun ka olugu bɛɛ mina.› » 
«O kosɔn Dunuɲatigi Ala ko: Yirisunba tun janyara kosɛbɛ, a k’a kun kɔrɔta ka se fɔ sankabaw ma; yɛrɛbonya donna a jusukun na a ta janya kosɔn. 
O kosɔn, ne k’a don siyaw bɛɛ ta kuntigiba boro; a ka kojugu minw kɛ, ale bɛna a mina ka kaɲa ni o le ye, sabu ne banna a ra. 
Siya wɛrɛ mɔgɔw bɛɛ ra mɔgɔ farimanw, olugu k’a tigɛ k’a ben, ka taga k’a to yi. A yiriborow benbenna kuruw kan, ani kurufurancɛw bɛɛ ra. A yiriboromisɛnw karikarira ka benben jamana dingakolonw bɛɛ kɔnɔ. Dunuɲamɔgɔ minw bɛɛ tun bɛ sigi a suma kɔrɔ, olugu bɔra a kɔrɔ, k’a kelen to yi. 
Sanfɛkɔnɔw bɛɛ bɛna sigi a yirisun bennin kan; kongobɛganw bɛɛ bɛna sigi a yiriborow cɛ ra. 
« ‹Ni o kɛra, jidarayiri wɛrɛ si tɛna a yɛrɛ bonya a janya kosɔn, k’a kun kɔrɔta ka se fɔ sankabaw ma tuun; yiri si tɛna a fɔ ko ji caman b’a kɔrɔ, k’a yɛrɛ bonya ka kɛ yiri tɔw san fɛ. Sabu ne ka o bɛɛ labla saya ye; o bɛ taga dugukolo jukɔrɔyɔrɔ ra, ka taga fara adamaden sanin tɔw kan, minw lajigira kaburu dinga kɔnɔ.› 
«Dunuɲatigi Ala ko: A jigira kaburu kɔnɔ lon min na, ne ka yɔrɔ bɛɛ bla sukasi ra; ne ka dugukolo jukɔrɔjiw datugu a kosɔn, ne ka bajiw lalɔ, k’a jiwoyow mina ka o lɔ yɔrɔ kelen na. Ne ka ɲanasisi dibi lajigi Liban kuruw kan. Kongoyiriw bɛɛ jajara a kosɔn. 
Wagati min ne k’a lajigi kaburu kɔnɔ, ka fara kaburukɔnɔmɔgɔw kan, a benkan fɛ, ne ka siyaw ja tigɛ fɔ o bɛ yɛrɛyɛrɛ; Edɛni yiri minw bɛɛ bɛ dugukolo jukɔrɔ, Liban yiri ɲumanmanw, a yiriw bɛɛ ra cɛɲumanw, min o min tun bɛ ji sɔrɔ, olugu jusu saarora. 
Minw tun kɛra a jɛnɲɔgɔnw ye, minw tun sigira a suma kɔrɔ siya tɔw cɛ ra, olugu fana jigira ni a ye kaburu kɔnɔ, ka taga fara mɔgɔ faganinw kan, o ka minw faga ni kɛrɛkɛmuru ye. 
« ‹Ayiwa, Edɛni yiri juman ta nɔɔrɔ ni a ta bonya tun bɛ i ko ele ta? O bɛɛ n’a ta, i ni Edɛni yiriw bɛɛ bɛna jigi ɲɔgɔn fɛ dugukolo jukɔrɔ. I su bɛna taga la mɔgɔ kɛnɛsigibariw suw cɛ ra, ka taga fara mɔgɔ faganinw kan, o ka minw faga ni kɛrɛkɛmuru ye. Farawona laban bɛna kɛ o le ye, ani a ta jamaba bɛɛ. Dunuɲatigi Ala ko ten.› » 
﻿Ezekiyɛli.
32.
San tan ni flanan, karo tan ni flanan, tere fɔlɔ, Matigi Ala k’a ta kuma lase ne ma tuun; a ko: 
«Adamaden, sangadɔnkiri dɔ la Misiran masacɛ Farawona kosɔn; a fɔ a ye ko: ‹Ele tun bɛ siya tɔw cɛ ra i ko jarakanbelen, i tun bɛ i ko kɔgɔji danfɛn barakaman; i tun bɛ baji lawuri san fɛ, ka ji duuru ni i senw ye, ka baji ɲa cɛn. 
« ‹Dunuɲatigi Ala ko: Ne bɛna jamaba dɔ fara ne yɛrɛ kan, ka ne ta jɔ firi i kan; olugu bɛna i sama ka i labɔ ni ne ta jɔ ye. 
Ne bɛna i firi dugukolo kan, ka i to kongo kɔnɔ yi; ne bɛna a to sanfɛkɔnɔw bɛɛ ye na sigi i kan, k’a to kongosogow bɛɛ ye na fa i sogo ra. 
Ne bɛna i sogo bla kuruw kan, ka i fari yɔrɔ tɔw kɛ ka kurufurancɛw lafa. 
Ne bɛna i jori woyo dugukolo kan, ka se fɔ kuruw ma; kɔdingaw bɛna fa i jori ra. 
Ni ele nana faga tuma min na, ne bɛna sankolo datugu; ne bɛna lolow kɛ dibi ye, ne bɛna tere datugu ni sankaba dɔ ye; karo tɛna a ta yeelen bɔ tuun. 
Sankolo yeelenbɔnanw bɛɛ, ne bɛna o bɛɛ kɛ dibi ye ele kosɔn; ne bɛna i ta jamana kɛ dibi ye. Dunuɲatigi Ala ko ten. 
« ‹Ni ne nana i ta halakiri ko lase siya tɔw ma tuma min na, ne bɛna siya caman jusu kasi, ani jamana dɔw, i yɛrɛ ma jamana minw lɔn. 
Ne bɛna a to i ta ko ye jamana caman jigi tigɛ; ni ne nana ne ta kɛrɛkɛmuru fifa o ɲa kɔrɔ tuma min na, o ta masacɛw fana kunmasi bɛna cɛ ele kosɔn. Ele benlon na, o bɛɛ bɛna kɛ yɛrɛyɛrɛ ye wagati bɛɛ, ka to ka hami o nin kisi ko ra. 
« ‹Sabu Dunuɲatigi Ala ko: Babilɔni masacɛ ta kɛrɛkɛmuru bɛna se i ma. 
Ne bɛna a to kɛrɛkɛcɛfari dɔw ye i ta jama bɛɛ faga; o kɛrɛkɛcɛw bɛɛ ye siyaw bɛɛ ra mɔgɔ farimanw le ye. O bɛna Misirankaw ta yɛrɛbonya bɔ o ra, ka o ta jama bɛɛ halaki. 
Ne bɛna o ta bɛganw bɛɛ faga jidaw ra; adamaden si tɛna ji duuru ni a sen ye tuun, bɛgan si sen tɛna ji duuru tuun fana. 
Ne bɛna a to Misiran jiw ye ɲamalɔ, k’a to a bajiw ɲamalɔnin ye woyo i ko turu. Dunuɲatigi Ala ko ten. 
Ni ne nana Misiran jamana ci k’a kɛ yɔrɔ lakolon ye tuma min na, ni o juguw nana jamana kɔnɔfɛnw bɛɛ cɛ tuma min na, ni ne nana jamana sigibagaw bɛɛ faga tuma min na, o wagati le ra o bɛna a lɔn ko ne le Matigi Ala ye.› » 
Ayiwa, nin ye sangadɔnkiri dɔ le ye, min ka kan ka la. Siya wɛrɛ musow bɛna nin dɔnkiri la; o bɛna a la Misiran ni a ta jama bɛɛ lajɛnnin kosɔn. Dunuɲatigi Ala ko ten. 
San tan ni flanan, karo tere tan ni loorunan, Matigi Ala k’a ta kuma lase ne ma tuun; a ko: 
«Adamaden, sangadɔnkiri dɔ la Misiran jama bɛɛ lajɛnnin kosɔn, ka o lajigi dugukolo jukɔrɔ, ka o fara kaburukɔnɔmɔgɔw kan, olugu ni siya barakaman tɔw ta mɔgɔw. 
A fɔ o ye ko: ‹Yala aw ka fisa ni siya tɔw ye wa? Aw fana bɛna jigi ka taga la kɛnɛsigibariw cɛ ra!› 
«O bɛna benben ka sa ni mɔgɔ faganinw ye, kɛrɛkɛmuru ka minw faga. Kɛrɛkɛmuru samana ka bɔ ka ban; aw ye Misiran ni a ta jama bɛɛ lajɛnnin mina ka o labɔ. 
Kɛrɛkɛcɛfariw, ani Misiran jɛnɲɔgɔnkɔrɔ minw tagara lahara, olugu bɛna a fɔ o ma ko: ‹O jigira ka na la kaburu kɔnɔ ni kɛnɛsigibariw ye, o tun ka minw faga ni kɛrɛkɛmuru ye!› 
«Asiri masacɛ ni a ta kɛrɛkɛjama bɛɛ lanin bɛ yi; a ta kɛrɛkɛcɛw ta kaburuw k’a yɛrɛ ta lamini. O bɛɛ sara kɛrɛ ra; kɛrɛkɛmuru ka o faga. 
O ta kaburuw bɛ fɔ dugukolo jukɔrɔyɔrɔ ra yi. Kɛrɛkɛcɛw ta kaburuw ka masacɛ ta lamini. O bɛɛ sara kɛrɛ ra; kɛrɛkɛmuru ka o faga. Olugu le tun bɛ jatigɛ blara mɔgɔw ra dunuɲa kɔnɔ. 
«Elamu masacɛ ni a ta jama lanin bɛ yi; a ta mɔgɔw ta kaburuw k’a ta kaburu lamini. O bɛɛ sara kɛrɛ ra; kɛrɛkɛmuru ka o faga. O cɛ kɛnɛsigibariw jigira kaburu kɔnɔ; olugu minw tun bɛ jatigɛ blara mɔgɔw ra dunuɲa kɔnɔ. O ta maroya bɛ to o kan, o ni kaburukɔnɔmɔgɔ tɔw. 
O ka layɔrɔ di Elamu masacɛ ma ni mɔgɔ faganin tɔw ye, ani a ta kɛrɛkɛjama; olugu ta kaburuw k’a ta lamini. O cɛ kɛnɛsigibariw bɛɛ fagara ni kɛrɛkɛmuru ye, sabu o tun bɛ jatigɛ bla mɔgɔw ra dunuɲa kɔnɔ. O ta maroya bɛ to o kan, o ni kaburukɔnɔmɔgɔ tɔw. O suw lara mɔgɔ faganin tɔw suw cɛ ra. 
«Mesɛki ni Tubali ta masacɛw ni o ta jama bɛɛ lanin bɛ yi; o ta kɛrɛkɛcɛw ta kaburuw ka o taw lamini. O cɛ kɛnɛsigibariw bɛɛ fagara ni kɛrɛkɛmuru ye, sabu o tun bɛ jatigɛ bla mɔgɔw ra dunuɲa kɔnɔ. 
O ma o su don ni fɔlɔfɔlɔ ta kɛrɛkɛcɛfariw ye, o tun bɛ minw don kaburu kɔnɔ ni o ta kɛrɛkɛminanw ye; o tun bɛ olugu ta kɛrɛkɛmuru la o kun kɔrɔ, ka o ta nɛgɛbɛnnan bla o fari kan, sabu o kɛrɛkɛcɛw tun bɛ jatigɛ bla mɔgɔw ra dunuɲa kɔnɔ. 
«Ayiwa, ele Farawona, ele kɔni bennin flɛ nin ye ni cɛ kɛnɛsigibariw ye; kɛrɛkɛmuru ka mɔgɔ minw faga, i lanin bɛ ni olugu le ye. 
«Edɔmu fana lanin bɛ yi, ani a ta masacɛw, ani a ta kuntigiw bɛɛ; olugu ni o ta cɛfariya bɛɛ, o su donna ni mɔgɔ faganinw ye, kɛrɛkɛmuru ka minw faga. O lanin bɛ ni cɛ kɛnɛsigibariw ye, o ka minw lajigi kaburu kɔnɔ. 
«Sahiliyanfan jamana kuntigiw bɛɛ, ani Sidɔnkaw bɛɛ lanin bɛ yi; o ka olugu fana lajigira kaburu kɔnɔ ni mɔgɔ faganinw ye. O ta cɛfariya tun ka jatigɛ bla mɔgɔw ra, nka o bɛɛ n’a ta, maroya ka o sɔrɔ. O cɛ kɛnɛsigibariw lanin bɛ ni mɔgɔ faganinw ye, kɛrɛkɛmuru ka minw faga. O ta maroya bɛ to o kan, o ni kaburukɔnɔmɔgɔ tɔw. 
«Ni Farawona nana olugu ye, a jusu bɛna suma a ta jama ta ko kosɔn, sabu kɛrɛkɛmuru bɛna Farawona ni a ta kɛrɛkɛjama fana faga; Dunuɲatigi Ala ko ten. 
Ne k’a to a ka jatigɛ bla mɔgɔw ra dunuɲa kɔnɔ, nka o bɛna ale Farawona ni a ta jama bɛɛ la kaburu kɔnɔ ni cɛ kɛnɛsigibariw ye, o ka cɛ minw faga ni kɛrɛkɛmuru ye. Dunuɲatigi Ala ko ten.» 
﻿Ezekiyɛli.
33.
Matigi Ala k’a ta kuma lase ne ma tuun; a ko: 
«Adamaden, kuma i ta jamana mɔgɔw fɛ, i y’a fɔ o ye ko: ‹Ni ne ka kɛrɛkɛjama dɔ ci ka taga jamana dɔ halaki ni kɛrɛkɛmuru ye, ni a kɛra ko o jamana mɔgɔw tun ka cɛ dɔ ɲanawoloma o yɛrɛ cɛ ra ka o tigi kɛ jamana kɔrɔsibaga ye, 
ni o tigi ka kɛrɛkɛdenw natɔ ye ni kɛrɛkɛmuru ye jamana kama, ni a ka buru fiyɛ ka mɔgɔw lasɔmi, 
ni mɔgɔ min ka burufiyɛkan mɛn, nka a ma a jate, ni o nana o tigi faga ni kɛrɛkɛmuru ye, a fagari kunko bɛ ben a yɛrɛ le kan. 
Sabu a ka burufiyɛkan mɛn, nka a m’a jate; a fagari kunko bɛ ben a kan. Ni a tun ka lasɔmini jate, a tun bɛna a nin kisi. 
« ‹Nka ni jamana kɔrɔsibaga ka kɛrɛkɛdenw natɔ ye ni kɛrɛkɛmuru ye, ni a ma buru fiyɛ, ni mɔgɔw ma lasɔmi, ni kɛrɛkɛdenw nana mɔgɔ dɔ faga ni kɛrɛkɛmuru ye, o tigi bɛ sa a ta terenbariya kosɔn, nka ne bɛna a ta saya kunko ben jamana kɔrɔsibaga le kan.› 
« ‹Ayiwa, adamaden, ne bɛ ele sigi ka i kɛ Izirayɛli mara mɔgɔw kɔrɔsibaga ye. Ele bɛna ne darakumaw lamɛn, ka to ka o lasɔmi ne ye. 
Ni ne k’a fɔ mɔgɔjugu ma ko: ‹Ele mɔgɔjugu, sigiya t’a ra, i bɛna sa!› Ni i ma kuma mɔgɔjugu fɛ k’a lasɔmi a ta tagamacogo ko ra, o mɔgɔjugu bɛna sa a ta terenbariya kosɔn, nka ne bɛna a ta saya kunko ben ele le kan. 
« ‹Nka ni ele kɔni ka mɔgɔjugu lasɔmi ko a ye bɔ a ta sirajugu kan, ni ale ma bɔ a ta sirajugu kan, o tuma a bɛ sa a ta terenbariya kosɔn, nka ele bɛ bɔsi o kunko ma.› » 
«Ayiwa, adamaden, a fɔ Izirayɛli mara mɔgɔw ye ko: Aw bɛ to k’a fɔ ko: ‹Anw ta hakɛkow, ani an ta jurumunw bɛ an kan minkɛ, o le bɛ an halakira; an bɛ se ka kisi cogo di?› 
A fɔ o ye ko: ‹Ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten; mɔgɔjugu ye faga, o man di ne ye; a ye a jogo yɛlɛma, ka kisi, o le ka di ne ye. Aw ye sekɔ, aw ye sekɔ ka bɔ aw ta sirajuguw kan! Aw kana na a to aw ye sa, aw Izirayɛli mara mɔgɔw.› 
«Ayiwa, adamaden, a fɔ i ta jamana mɔgɔw ye fana ko: ‹Ni mɔgɔ terennin dɔ ka hakɛko dɔ kɛ lon o lon, a ta terenninya tɛna a kisi o lon na. Ni mɔgɔjugu k’a ta juguya dabla lon o lon, a ta juguya tɛna a to a ye halaki tuun; o cogo kelen na, ni mɔgɔ terennin ka jurumun kɛ lon o lon, a ta terenninya tɛna a to a ye bɔsi o lon na.› 
Hali ni ne k’a fɔ mɔgɔ terennin ma ko sigiya t’a ra, a bɛna kisi, ni ale k’a boromala a ta terenninya ma ka kojugu kɛ, a ta terenninyakow si tɛna jate tuun; a ka kojugu min kɛ, a bɛ sa o kosɔn. 
Hali ni ne k’a fɔ mɔgɔjugu ma ko: ‹Sigiya t’a ra, ele bɛna sa!› Ni a ka a ta jurumun dabla, ka can ni terenninya sira tagama, 
jurunantigiw tun ka o borofɛn minw di a ma ka o ta juruw tɔnɔmasigi, ni mɔgɔjugu ka o fɛnw kɔsegi o ma, ka mɔgɔw ta fɛn sonyaninw kɔsegi o ma, Ala ta cifɔnin minw bɛ mɔgɔ kisi, ni a ka o sira tagama, ni a ma terenbariyako kɛ tuun, ayiwa, sigiya t’a ra, a bɛna kisi, a tɛ sa a ta kojugu kosɔn. 
A tun ka jurumun minw bɛɛ kɛ, o si tɛna jate tuun. A bɛ can ni terenninya sira tagama minkɛ, sigiya t’a ra, a bɛ kisi o sababu ra. 
«O bɛɛ n’a ta, i ta jamana mɔgɔw b’a fɔra ko: ‹Matigi ta siraw bɛnnin tɛ!› Nka olugu yɛrɛ ta siraw le bɛnnin tɛ. 
Ni mɔgɔ terennin k’a ta terenninya dabla ka kojugu kɛ, a bɛ sa a ta kojugu kosɔn. 
Ni mɔgɔjugu k’a ta juguya dabla ka can ni terenninya sira tagama, a bɛ kisi o sababu ra. 
«Aw b’a fɔ ko: ‹Matigi ta siraw bɛnnin tɛ.› Ayiwa, ne bɛna aw ta kiti tigɛ ka kaɲa ni aw bɛɛ kelen kelen ta tagamacogo le ye, aw Izirayɛli mara mɔgɔw kɔni!» 
Izirayɛlimɔgɔw minanin ka taga Babilɔni, o san tan ni flanan, karo tannan, tere looru, mɔgɔ dɔ bɔsira, ka bori ka bɔ Zeruzalɛmu ka na ne fɛ, ka n’a fɔ ne ye ko o ka Zeruzalɛmu dugu mina. 
Matigi Ala tun k’a boro la ne kan lon min wulada fɛ, o lon dugusagbɛ le ra, o cɛ boribagatɔ tun nana. Sani a ye se ne fɛ sɔgɔma, o y’a sɔrɔ Matigi Ala tun ka ne da labla. Ne da tun lablara, ne tun tɛ bobo ye tuun. 
Matigi Ala k’a ta kuma lase ne ma tuun; a ko: 
«Adamaden, mɔgɔ minw siginin bɛ nin tomow cɛ ra Izirayɛli mara ra yi, olugu b’a fɔra ko: ‹Iburahima kelen dɔrɔn tun lo, o bɛɛ n’a ta, jamana dira a ma. Ayiwa, anw minw ka ca, jamana dira anw fana ma sisan k’a kɛ anw ta ye.› 
Ayiwa, a fɔ o mɔgɔw ye ko Dunuɲatigi Ala ko: Aw bɛ jufasogow domu ni a jori ye, aw bɛ aw ɲa lɔ aw ta jow le ra, aw bɛ mɔgɔ faga! Ayiwa, aw bɛ se ka jamana sɔrɔ o ra cogo di? 
Aw jigi bɛ aw ta kɛrɛkɛmuruw le kan, aw bɛ ko haramuninw kɛ, aw bɛɛ bɛ jɛn ni aw mɔgɔɲɔgɔn ta muso ye k’a lebu. Aw bɛ se ka jamana sɔrɔ o ra cogo di? 
«A fɔ o ye fana ko Dunuɲatigi Ala ko: Ne bɛ kari ko sigiya t’a ra, ne le ye Ala ɲanaman ye, ko mɔgɔ minw siginin bɛ o tomow cɛ ra, ko kɛrɛkɛmuru bɛna olugu faga. Minw bɛ kongo kɔnɔ, ne bɛna olugu kɛ waraw ta domuni ye. Minw bɛ farawow, ani kuruwow kɔnɔ, banajuguw bɛna olugu faga yi. 
Ne bɛna jamana cɛn k’a kɛ yɔrɔ lakolonba ye. Baraka min bɛ yɛrɛbonya blara o ra, ne bɛna o baraka ban. Izirayɛli kuruyɔrɔw bɛna kɛ yɔrɔ lakolonw ye; mɔgɔ si tɛna tɛmɛ yi tuun. 
O ka o ko haramunin minw bɛɛ kɛ, ni ne nana jamana cɛn k’a kɛ yɔrɔ lakolonba ye o ko haramuninw bɛɛ kosɔn tuma min na, o tuma o bɛna a lɔn ko ne le ye Matigi Ala ye. 
«Adamaden, ele kɔni, i ta jamana mɔgɔw bɛ to ka ele ta ko le fɔ kogow kɛrɛ fɛ, ani bondaw ra; o b’a fɔ ɲɔgɔn ye ko: ‹Aw ye na, an ye taga Matigi Ala ta kuma lamɛn!› 
O ra, ne ta mɔgɔw camanba bɛ taga, ka taga sigi i ɲa kɔrɔ. O bɛ i ta kumaw lamɛn, nka o tɛ a kɛ; kumadimanw bɛ o da ra, k’a sɔrɔ natabaya le bɛ o jusukun na. 
Ele kɛra o fɛ i ko dɔnkirilabagaɲuman, kandiman, min ta dɔnkiri ka di. O bɛ i ta kumaw lamɛn, nka o tɛ kɛ a kɛbagaw ye. 
«O kosɔn i bɛ ko minw fɔra, ni o kow nana kɛ tuma min na, sigiya t’a ra, a fana bɛna kɛ, o tuma o bɛna a lɔn ko can ra cira dɔ le tun bɛ olugu cɛ ra.» 
﻿Ezekiyɛli.
34.
Matigi Ala k’a ta kuma lase ne ma tuun; a ko: 
«Adamaden, ciraya kɛ Izirayɛli jamana ɲamɔgɔw kama; ciraya kɛ k’a fɔ o ye, k’a fɔ ɲamɔgɔw ye ko Dunuɲatigi Ala ko: Bɔnɔ bɛna aw Izirayɛli jamana ɲamɔgɔw sɔrɔ, aw minw bɛ aw jantora aw yɛrɛ le ra. Yala bɛgankɔrɔsibaga man kan k’a janto bɛganw le ra wa? 
Aw ka bɛgan tɔrɔninw sogo domu, ka o siw kɛ ka aw yɛrɛ fiyɛrɛbɔ; aw ka bɛgan tɔrɔninw faga. Aw ma aw janto bɛganw na. 
Aw ma dɛsɛbagatɔw dɛmɛdɛmɛ, aw ma banabagatɔw flakɛ; aw ma bɛgan mandimininw ta joriw siri; minw mabɔra bɛgankuru ra, aw ma taga olugu gbɛngbɛn ka na ni o ye; minw tununa, aw ma taga olugu yɔrɔɲini. Nka aw ka aw ta fanga sigi o kan, ka o minako juguya, ka fariya o ma. 
O janjanna sabu gbɛnbaga ma sɔrɔ o ra; o janjanna minkɛ, o kɛra kongowaraw bɛɛ ta domuni ye. 
Ne ta bɛganw bɛ yaala o kun fɛ kuruw bɛɛ kan, ani kongoriw bɛɛ kan; o janjanna jamana fan bɛɛ ra. Mɔgɔ si tɛ o yɔrɔɲinina, mɔgɔ si tɛ o kɔrɔsira. 
« ‹O kosɔn, aw ɲamɔgɔw, aw ye Matigi Ala ta kuma lamɛn! 
Ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten: Aw k’a to mɔgɔw ka ne ta bɛganw mina, k’a to ne ta bɛganw kɛra kongowaraw bɛɛ ta domuni ye, sabu gbɛnbaga tɛ o ra. Ne ta bɛgankɔrɔsibagaw tɛ ne ta bɛganw yɔrɔɲinina; o bɛ o jantora o yɛrɛ le ra, o tɛ o jantora bɛganw na. 
Ayiwa, i n’a fɔ a bɛ ten, aw bɛgankɔrɔsibagaw, aw ye Matigi Ala ta kuma lamɛn! 
Dunuɲatigi Ala ko: A flɛ, ne bɛna wuri bɛgankɔrɔsibagaw kama. Ne bɛna ne ta bɛganw koɲininka o fɛ; ne tɛna a to o ye o janto ne ta bɛganw na tuun, ni o tɛ, o bɛna to ka o janto o yɛrɛ le ra. Ne bɛna ne ta bɛganw sama ka bɔ o da ra; ne ta bɛganw tɛna kɛ o ta domuni ye tuun.› » 
«Ayiwa, Dunuɲatigi Ala ko: A flɛ, ne yɛrɛ le bɛna ne ta bɛganw yɔrɔɲini ka o gbɛngbɛn. 
Ni bɛgankɔrɔsibaga bɛ ni bɛganw ye, ni bɛganw janjanna a bɛ o gbɛngbɛn cogo min na, ne fana bɛna ne ta bɛganw gbɛngbɛn o cogo le ra; ni o yɛrɛgɛra ka taga yɔrɔ o yɔrɔ, ne bɛna taga o yɔrɔw bɛɛ ra ka taga o bɔsi, hali ni san le finna o lon na ka yɔrɔ bɛɛ kɛ dibi ye. 
Ne bɛna o labɔ siya tɔw cɛ ra, ka o labɔ jamana tɔw ra, ka o lajɛn, ka sekɔ ka taga ni o ye o yɛrɛ ta jamana ra. Ne bɛ taga a to o ye domuni kɛ Izirayɛli kuruw kan, ani a jidaw ra, ani mɔgɔw bɛ jamana yɔrɔ o yɔrɔ ra. 
Ne bɛna taga ni o ye yɔrɔɲumanw le ra; o marayɔrɔ bɛna kɛ Izirayɛli jamana kuruw sanfɛyɔrɔw ra. O bɛna laganfiya o bɛganmarayɔrɔ ɲumanmanw na, ka bin nugunin caman sɔrɔ k’a domu Izirayɛli kuruw kan. 
Ne yɛrɛ le bɛna ne janto ne ta bɛganw na, k’a to o ye laganfiya. Dunuɲatigi Ala ko ten. 
Minw tununa, ne bɛna taga olugu yɔrɔɲini, minw mabɔra sagakuru ra, ne bɛna taga olugu gbɛngbɛn ka na ni o ye; ne bɛna bɛgan mandimininw ta joriw siri, ka banabagatɔw dɛmɛdɛmɛ. Nka bɛgan tɔrɔnin barakamanw, ne bɛna olugu halaki; sabu ne bɛna bɛganw bɛɛ kɔrɔsi ka kaɲa ni terenninya le ye.» 
« ‹Ayiwa, aw kɔni, ne ta bɛganw, Dunuɲatigi Ala ko: A flɛ, ne bɛ kiti tigɛ sagadenw ni ɲɔgɔn cɛ, ka kiti tigɛ sagajigiw ni bakɔrɔninw cɛ. 
Aw bɛ domuni kɛra yɔrɔɲuman minw na, o ma aw wasa, fɔ aw belen bɛ bin tɔ dɔndɔn ni aw senw ye! Aw bɛ jiɲuman min minna, o fana ma aw wasa, fɔ aw belen bɛ aw senw don ji tɔ ra k’a ɲa duuru! 
Aw ka bin minw dɔndɔn ni aw senw ye, ne ta bɛgan tɔw ka kan ka o le domu; aw ka ji min duuru ni aw senw ye, o ka kan ka o le min. 
« ‹O kosɔn, Dunuɲatigi Ala bɛ min fɔ aw ye, o flɛ nin ye: Ne yɛrɛ le bɛna kiti tigɛ sagaden tɔrɔninw, ani sagaden fasaninw cɛ. 
I n’a fɔ aw bɛgan tɔrɔninw ka bɛgan barakantanw bɛɛ ɲɔniɲɔni ni aw kɛrɛn ni aw kamankunw ye, ka o tu ni aw gbanw ye, fɔ ka o gbɛn ka bɔ kɛnɛ ma, ka o janjan, 
o kosɔn ne bɛna ne ta bɛganw bɔsi, janko mɔgɔw kana o mina; ne bɛna kiti tigɛ sagadenw ni ɲɔgɔn cɛ. 
Ne bɛna bɛgankɔrɔsibaga kelenpe le sigi o kunna, min ye ne ta jɔncɛ Dawuda ye. Ale bɛna a janto o ra, ka kɛ o kɔrɔsibaga ye. 
Ne Matigi Ala, ne le bɛna kɛ o ta Ala ye; ne ta jɔncɛ Dawuda bɛna kɛ o kuntigi ye. Ne Matigi Ala, ne le kumana. 
« ‹Ne bɛna hɛra jɛnɲɔgɔnya* le don ni o ye; ne bɛna kongowaraw bɛɛ ban ka bɔ jamana kɔnɔ. O bɛna sigi kongokolon kɔnɔ, ka sunɔgɔ yirituw kɔnɔ hɛra ni laganfiya ra. 
Ne bɛna o yɔrɔw, ani ne ta kongori kɛrɛfɛyɔrɔw kɛ yɔrɔ barakamanw ye; ne bɛna sanji ben a wagati ra, k’a kɛ sanji barakamanw ye. 
Kongoyiriw bɛna den, sɛnɛfɛnw bɛna ɲa. O bɛna sigi hɛra ni laganfiya ra o ta dugukolo kan. O tun ka fanga min sigi o kan, ne bɛna o fanga yiri kari ka bɔ o kan na; minw tun ka o jɔnyamina, ne bɛna o bɔsi ka bɔ olugu boro. Ni o kɛra, o bɛna a lɔn ko ne le ye Matigi Ala ye. 
Siya tɔw tɛna o borofɛnw cɛ tuun, kongowaraw tɛna o domu tuun. O bɛna sigi hɛra ni laganfiya ra, mɔgɔ si tɛna o tɔɔrɔ tuun. 
Ne bɛna sɛnɛkɛyɔrɔ dɔ labɛn o ye, yɔrɔ min ka tɔgɔba sɔrɔ a dugukolo ta diya kosɔn. Kɔngɔ tɛna ben o kan tuun jamana kɔnɔ, siya tɔw fana ta mafiyɛnyari tɛna se o ma tuun. 
Ni o kɛra, o bɛna a lɔn ko ne Matigi Ala, o ta Ala, ko ne bɛ ni o ye, ko olugu le ye ne ta mɔgɔw ye, olugu minw ye Izirayɛli mara mɔgɔw ye. Dunuɲatigi Ala ko ten. 
« ‹Aw minw ye ne ta sagaw ye, ne ta bɛganmarayɔrɔ ta sagaw, aw ye adamadenw le ye; ne le ye aw ta Ala ye. Dunuɲatigi Ala ko ten.› » 
﻿Ezekiyɛli.
35.
Matigi Ala k’a ta kuma lase ne ma tuun; a ko: 
«Adamaden, i ɲasin Seyiri kuru fan fɛ, i ye ciraya kɛ a kama! 
A fɔ a ye ko Dunuɲatigi Ala ko: Ne bɛna wuri i kama, ele Seyiri kuru. Ne bɛna ne boro kɔrɔta i kama, ka i halaki ka i kɛ yɔrɔ lakolonba ye. 
Ne bɛna i ta duguw kɛ tomow ye, ka i ta jamana ci k’a kɛ yɔrɔ lakolon ye; ni o kɛra, i bɛna a lɔn ko ne le ye Matigi Ala ye. 
«Izirayɛlimɔgɔw kɔninya bɛ ele jusu ra wagati bɛɛ; ele le ka o don o juguw boro, k’a to o juguw ye ben o kan ni kɛrɛkɛmuru ye, k’a sɔrɔ o deguninba tun lo; Ala tun bɛ o ta terenbariyaw hakɛ le bɔra o ra, sabu o ta terenbariyaw tun sera a dan ma. 
O kosɔn, ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten, ne bɛna fagariba lase ele ma; fagari bɛna tugu i kɔ. I n’a fɔ i ma mɔgɔfaga kɔninya, o tuma fagari fana bɛna tugu i kɔ. 
Ne bɛna Seyiri kuru cɛn k’a kɛ yɔrɔ lakolonba ye; minw tun bɛ tagakasegi kɛra o yɔrɔw ra, ne bɛna olugu bɛɛ halaki. 
Ne bɛna i ta kuruyɔrɔw fa mɔgɔ faganinw na. O bɛna i ta mɔgɔw faga ni kɛrɛkɛmuru ye ka o suw benben kongoriw kan, ani kurufurancɛw ra, ani kɔjiw ra. 
Ne bɛna i ta jamana kɛ yɔrɔ lakolon ye; a bɛna to o cogo le ra wagati bɛɛ. Mɔgɔ si tɛna sigi i ta duguw kɔnɔ tuun. Ni o kɛra, aw bɛna a lɔn ko ne le ye Matigi Ala ye. 
«I k’a fɔ ko: ‹Nin siya fla, ani nin jamana fla bɛɛ bɛna kɛ ne ta le ye; anw bɛna o ta ka o kɛ an yɛrɛ ta ye, hali ni Matigi Ala siginin bɛ yi!› 
Ayiwa, o kosɔn ne bɛ kari ko sigiya t’a ra, ne le ye Ala ɲanaman ye, Dunuɲatigi Ala ko ten, ko i ka o kɔninya ka o mina ni dimi ni ɲangboya min ye, ne bɛna ele fana mina o cogo kelen le ra; ne bɛna kiti ben i kan, ka o kɛ sababu ye ka ne ta sebagaya yira olugu ra. 
Ni o kɛra, i bɛna a lɔn ko i ka kumajugu minw bɛɛ fɔ Izirayɛli ta kuruw ma, ko ne Matigi Ala ka o bɛɛ mɛn. I ko: ‹A kɛra yɔrɔ lakolon le ye, a kɛra an ta domuni le ye!› 
Aw ka aw yɛrɛ bonya ne ɲa kɔrɔ ni dabayakumaw ye; aw ka kuma caman fɔ ne kama; ne ka o bɛɛ mɛn. 
«Ayiwa, Dunuɲatigi Ala ko: Dunuɲa bɛɛ lajɛnnin bɛna ninsɔndiya wagati min na, o wagati ra ne bɛna aw halaki, ka aw ta jamana kɛ yɔrɔ lakolon ye. 
Izirayɛli mara mɔgɔw ta yɔrɔ cira k’a kɛ yɔrɔ lakolon ye minkɛ, ele ɲagarira o ra; ayiwa, ne bɛna ele fana kɛ o cogo ra; ele fana bɛna ci ka kɛ yɔrɔ lakolon ye, ele Seyiri kuru ni Edɔmu mara bɛɛ lajɛnnin; ni o kɛra, aw bɛna a lɔn ko ne le Matigi Ala ye.» 
﻿Ezekiyɛli.
36.
«Adamaden, ele ye ciraya kɛ ka kuma Izirayɛli kuruw fɛ, k’a fɔ o ye ko: Aw Izirayɛli kuruw, aw ye Matigi Ala ta kuma lamɛn! 
Dunuɲatigi Ala ko: I n’a fɔ aw juguw k’a fɔ aw ma ko: ‹Ɔnhɔn, nin kurukɔrɔw kɛra anw ta le ye sisan!› 
O ra ele ye ciraya kɛ k’a fɔ ko Dunuɲatigi Ala ko: Ayiwa, i n’a fɔ o ka aw halaki fan bɛɛ ra, ka aw minako juguya, ka aw ta yɔrɔ kɛ siya wɛrɛw ta ye, k’a to bɛɛ ka aw lɔgɔbɔ, ka aw nɛni, ka aw tɔgɔ cɛn siya tɔw cɛ ra, 
o kosɔn, aw Izirayɛli kuruw, aw ye Dunuɲatigi Ala ta kuma lamɛn! Dunuɲatigi Ala bɛ kuma kuruw, ani kongoriw, ani kɔdingaw, ani kurufurancɛw, ani tomo lakolonw, ani dugu lakolonw fɛ; siya minw siginin bɛ aw kɛrɛ fɛ, olugu ka o yɔrɔ mɔgɔw borofɛnw cɛ, ka o lɔgɔbɔ. 
Ayiwa, Dunuɲatigi Ala ko: Sigiya t’a ra, ne jusu gbanninba le bɛ nin kumaw fɔ siya tɔw ye, ani Edɔmu mara bɛɛ lajɛnnin ye; sabu o jusu diyaninba ni o ta kɔnɔnɔjuguya kosɔn, o ka ne ta jamana ta k’a kɛ o yɛrɛ ta ye, janko k’a bɛganmarayɔrɔw sɔrɔ. 
Ayiwa, ciraya kɛ Izirayɛli jamana ta ko ra! A fɔ a kuruw, ani a kongoriw, ani a kɔdingaw, ani kurufurancɛw ye ko Dunuɲatigi Ala ko: A flɛ, ne jusu gbanninba ni ne fariyaninba le bɛ nin kumaw fɔra, sabu siya tɔw ka aw mafiyɛnya. 
O ra, Dunuɲatigi Ala ko: Ne bɛ ne boro kɔrɔta ka kari ko sigiya t’a ra, ko siya minw ka aw lamini, olugu fana bɛna mafiyɛnya. 
«Aw kɔni, aw Izirayɛli kuruw, aw ta yiriw bɛna yiriborow bɔ, ka den kɛ ne ta mɔgɔw ye, minw ye Izirayɛlimɔgɔw ye; sabu aw sekɔtuma sera ka na aw ta jamana ra. 
Ne natɔ flɛ aw fɛ, ne bɛna ne janto aw ra; ne bɛna aw sɛnɛ, ka aw dan. 
Ne bɛna aw ta mɔgɔw caya Izirayɛli mara bɛɛ lajɛnnin na. Mɔgɔw bɛna sigi duguw kɔnɔ tuun; o bɛna tomokɔrɔw lɔ kokura. 
Ne bɛna aw ta mɔgɔw, ani aw ta bɛganw caya; o bɛna caya ka den caman sɔrɔ. Ne bɛna aw caya k’a kɛ i n’a fɔ aw tun bɛ cogo min na fɔlɔfɔlɔ; ne bɛna koɲuman caman kɛ aw ye ka tɛmɛ hali fɔlɔ ta kan. Ni o kɛra, aw bɛna a lɔn ko ne le ye Matigi Ala ye. 
Ne bɛna a to mɔgɔw ye tagama aw ta dugukolo kan tuun, minw ye ne ta mɔgɔw, Izirayɛlimɔgɔw ye; o bɛna ele Izirayɛli dugukolo ta, k’a kɛ o ta jamana ye. Jamana wɛrɛ tɛna o bɔnɔ o ta denw na tuun. 
«Dunuɲatigi Ala ko: I n’a fɔ o b’a fɔra ele Izirayɛli jamana ma ko ele bɛ mɔgɔw domu, ko i bɛ i yɛrɛ ta siyamɔgɔw bɔnɔ o denw na, 
ayiwa, ele Izirayɛli jamana tɛna mɔgɔ si domu tuun, i tɛna i yɛrɛ ta siyamɔgɔw bɔnɔ o ta denw na tuun. Dunuɲatigi Ala ko ten. 
Ne tɛna a to siya tɔw ye i mafiyɛnya tuun; jamana wɛrɛ mɔgɔw tɛna i lamaroya tuun. I tɛna kɛ i yɛrɛ ta siya bensababu ye tuun. Dunuɲatigi Ala ko ten.» 
Matigi Ala k’a ta kuma lase ne ma tuun; a ko: 
«Adamaden, wagati min Izirayɛli mara mɔgɔw tun bɛ o ta jamana ra, o tun ka o ta jamana lanɔgɔ o ta tagamacogo ni o ta kɛwalew fɛ. O tagamacogo tun ka o lanɔgɔ ne ɲa kɔrɔ i ko muso ta jori b’a lanɔgɔ cogo min na a ta landa wagati ra. 
O kosɔn ne ka ne ta jusugban ben o kan, sabu o tun ka mɔgɔw faga jamana kɔnɔ, ka jamana lanɔgɔ ni o ta jow ye. 
Ne ka o janjan siya tɔw cɛ ra, ka o yɛrɛgɛ ka taga jamana wɛrɛw ra; ne ka kiti ben o kan ka kaɲa ni o ta tagamacogo ni o ta kɛwalew le ye. 
«O tagara siya tɔw cɛ ra minkɛ, ni o sera yɔrɔ o yɔrɔ, o bɛ ne tɔgɔ saninman cɛn o yɔrɔw bɛɛ ra, sabu mɔgɔw tun b’a fɔra o ma ko: ‹Matigi Ala ta mɔgɔw tun lo, nka a ka o labɔ a ta jamana ra.› 
O ra, ne ka ne hakiri to ne tɔgɔ saninman na, sabu Izirayɛli mara mɔgɔw tagara siya minw cɛ ra, o ka ne tɔgɔ saninman cɛn o siyaw cɛ ra. 
«Ayiwa, a fɔ Izirayɛli mara mɔgɔw ye ko Dunuɲatigi Ala ko: Izirayɛli mara mɔgɔw, ne tɛna nin kow kɛ aw le kosɔn; ne bɛna a kɛ ne yɛrɛ tɔgɔ saninman le kosɔn, aw tagara siya tɔw cɛ ra ka taga ne tɔgɔ saninman min lanɔgɔ. 
Ne bɛna a yira mɔgɔ bɛɛ ra ko ne ta tɔgɔba ye tɔgɔ saninman le ye, ne tɔgɔ min cɛnna siyaw cɛ ra, aw ka ne tɔgɔ min cɛn siyaw cɛ ra. O ra, ni ne nana a yira siyaw ra aw sababu ra ko ne le ye Ala saninman ye, o tuma siyaw bɛna a lɔn ko ne le ye Matigi Ala ye; Dunuɲatigi Ala ko ten. 
«Ne bɛna aw ta ka aw labɔ siyaw cɛ ra; ne bɛna aw labɔ jamanaw bɛɛ ra ka aw lajɛn, ka na ni aw ye aw ta dugukolo kan. 
Ne bɛna ji saninyanin dɔ seriseri aw kan ka aw saninya; ne bɛna aw saninya ka bɔ aw ta saninyabariya bɛɛ ra, ka aw bɔ aw ta josɔn bɛɛ ra. 
Ne bɛna jusukunkura di aw ma, ka hakirikura di aw ma; jusukungbɛlɛn min bɛ aw kɔnɔ i ko kabakuru, ne bɛna o bɔ yi, ka jusukunɲuman di aw ma. 
Ne bɛna ne yɛrɛ nin don aw kɔnɔ, k’a to aw ye ne ta cifɔninw sira tagama, ka aw janto ne ta kolatigɛninw na, ka o kɛ. 
Ne tun ka jamana min di aw bɛmaw ma, aw bɛna taga sigi o jamana ra; aw le bɛna kɛ ne ta mɔgɔw ye, ne le fana bɛna kɛ aw ta Ala ye. 
Ne bɛna aw kisi ka bɔ aw ta ko saninyabariw bɛɛ ra. Ne bɛna siman wele ka na aw fɛ, k’a caya kosɛbɛ; ne tɛna kɔngɔ ben aw kan tuun. 
Ne bɛna yiridenw caya, ka simanw ɲa kongo kɔnɔ, janko domunisɔrɔbariya ta maroya kana na aw sɔrɔ tuun siya tɔw cɛ ra. 
Ni o kɛra, aw bɛna aw hakiri jigi aw ta tagamacogojuguw ra, ani aw ka ko bɛnbari minw kɛ; aw bɛna ɲigi aw yɛrɛ ra, aw ta terenbariyakow, ani aw ta ko haramuninw kosɔn. 
Nka aw ka kan k’a lɔn ko ne tɛ nin kɛra aw le kosɔn; Dunuɲatigi Ala ko ten. O ra, aw Izirayɛli mara mɔgɔw, aw ka kan ka maroya fɔ ka aw kun suuru aw tagamacogo kosɔn! 
«Dunuɲatigi Ala ko: Lon min ne bɛna aw saninya ka bɔ aw ta terenbariyaw bɛɛ ra, o lon na ne bɛna mɔgɔw caya duguw kɔnɔ tuun; aw bɛna tomow lɔ kokura. 
Dugukolo lakolonw bɛna sɛnɛ tuun, sani a ye kɛ yɔrɔ lakolon ye tɛmɛbagaw bɛɛ ɲa kɔrɔ. 
O bɛna a fɔ ko: ‹E, nin jamana min tun ye yɔrɔ lakolon ye, o le kɛra sisan i ko Edɛni yiritu! Nin dugu minw tun cira ka kɛ tomow ye, ani yɔrɔ lakolonw, olugu le lɔra tuun ka kɛ dugu barakamanw ye, fɔ ka o fa mɔgɔw ra!› 
Siya minw bɛna to aw kɛrɛ fɛ, olugu bɛna a lɔn ko yɔrɔ min tun benna, ko ne Matigi Ala le ka o lɔ kokura; ko yɔrɔ min tun kɛra yɔrɔ lakolon ye, ko ne le ka yiriw turu o ra. Ne Matigi Ala, ne le kumana, ne le bɛna o kɛ. 
«Dunuɲatigi Ala ko: Ne bɛna sɔn ka Izirayɛli mara mɔgɔw ta daariri lamɛn, ka min kɛ o ye tuun, o flɛ nin ye: Ne bɛna o ta mɔgɔw caya i ko sagakuruw. 
Dugu minw ye tomow ye bi, olugu bɛna fa mɔgɔw ra, k’a kɛ i ko sagakuruw; o bɛna kɛ i ko saraka bɛganw, i ko o bɛgankuru minw bɛ taga Zeruzalɛmu dugu fa, ɲanagbɛ wagatiw ra. Ni o kɛra, o bɛna a lɔn ko ne le Matigi Ala ye.» 
﻿Ezekiyɛli.
37.
Matigi Ala k’a boro la ne kan; Matigi Ala Nin ta sebagaya ka ne ta siko ra ka taga ne bla kurufurancɛ dɔ ra. O yɔrɔ tun fara mɔgɔkolow le ra. 
A k’a to ne tagamana ka o yɔrɔ lamini. Ne k’a ye ko mɔgɔkolo camanba le tun bɛ kurufurancɛ ra; mɔgɔkolo jajaninw tun lo. 
Matigi Ala ka ne ɲininka ko: «Adamaden, yala nin kolow bɛ se ka ɲanamanya tuun wa?» Ne k’a jaabi ko: «E, Dunuɲatigi Ala, ele kelenpe le ka o lɔn.» 
A k’a fɔ ne ye ko: «Ciraya kɛ nin kolow kan, k’a fɔ o ye ko: ‹Kolo jajaninw, aw ye Matigi Ala ta kuma lamɛn! 
Dunuɲatigi Ala b’a fɔ nin kolow ma ko: Ne bɛna nɛnɛkiri don aw ra, ka aw ɲanamanya. 
Ne bɛna fasajuruw don aw ra, ka farisogo don aw ra, ka gbolo kɛ ka aw datugu; ne bɛna nɛnɛkiri don aw ra, aw bɛna ɲanamanya. Ni o kɛra, aw bɛna a lɔn ko ne le Matigi Ala ye.› » 
Ayiwa, ne ka ciraya kɛ, i n’a fɔ a fɔra ne ye cogo min na. Wagati min ne bɛ ciraya kɛra, mankan dɔ bɔra, a kɛra i ko fɛnɲanaman dɔw lamagatɔ mankan. Kolow gbaragbarara ɲɔgɔn na, ka tugutugu ɲɔgɔn na. 
Ne k’a flɛri kɛ k’a ye ko fasajuruw donna o ra, farisogo donna o ra, gbolo ka o datugu; nka nɛnɛkiri tun tɛ o ra. 
Matigi Ala ko ne ma tuun ko: «Ciraya kɛ, i ye kuma nin fɛ! Adamaden, ciraya kɛ, k’a fɔ nin ye, ko Dunuɲatigi Ala ko: Nin, na ka bɔ dunuɲa fan naani na, ka na don nin suw kɔnɔ, janko o ye ɲanamanya.» 
Ayiwa, ne ka ciraya kɛ, i n’a fɔ Ala tun k’a fɔ ne ye cogo min na. Nin donna o ra; o ɲanamanyara, ka wuri ka lɔ o senw kan. Jama camanba tun lo. 
Ayiwa, Matigi Ala ko ne ma ko: «Nin kolow ye Izirayɛli mara mɔgɔw bɛɛ le ye. Olugu le bɛ to k’a fɔ ko: ‹Anw kɛra i n’a fɔ nin kolo jajaninw, anw jigi tigɛra, anw ta banna!› 
Ayiwa, ciraya kɛ, k’a fɔ o ye ko Dunuɲatigi Ala ko: E, ne ta mɔgɔw, ne bɛna aw ta kaburuw dayɛlɛ, ka aw lawuri ka bɔ aw ta kaburuw kɔnɔ, ka aw lasekɔ ka taga Izirayɛli jamana ra tuun. 
E, ne ta mɔgɔw, ni ne nana aw ta kaburuw dayɛlɛ tuma min na, ka aw lawuri ka bɔ aw ta kaburuw kɔnɔ, o tuma aw bɛna a lɔn ko ne le ye Matigi Ala ye. 
Ne bɛna ne ta nin don aw kɔnɔ ka aw ɲanamanya; ne bɛna aw sigi aw ta dugukolo kan tuun. Ni o kɛra, aw bɛna a lɔn ko ne Matigi Ala, ko ne le kumana, ko ni ne ka min fɔ ko ne bɛ o kɛ. Matigi Ala ko ten.» 
Matigi Ala k’a ta kuma lase ne ma tuun; a ko: 
«Adamaden, ele ye bere dɔ ta, k’a sɛbɛ o kan ko: ‹Zuda mara, ani Izirayɛlimɔgɔ minw bɛ o mara ra.› O kɔ, i ye bere dɔ wɛrɛ ta k’a sɛbɛ o kan ko: ‹Yusufu ta bere, min ye Efirayimu mara ye, ani Izirayɛlimɔgɔ minw bɛɛ bɛ o mara ra.› 
O berew kun fla tugu ɲɔgɔn na k’a mina, k’a kɛ i ko bere kelen; o fla ye kɛ i boro kɔnɔ i ko berenin kelen. 
«Ni i ta jamana mɔgɔw ka i ɲininka ko: ‹Nin kɔrɔ ye min ye i fɛ, i tɛ o fɔ an ye wa?›, 
o jaabi ko: ‹Dunuɲatigi Ala ko: Yusufu ta mara ni Izirayɛli ta gba minw bɛ o mara ra, olugu ta bere min bɛ Efirayimu boro, ne bɛna o bere ta, ka o tugu Zuda ta bere ra, ka o bere fla kɛ bere kelen ye. O bɛna kɛ bere kelen le ye ne boro kɔnɔ.› 
«I bɛna sɛbɛri kɛ bere minw kan, i ye o berew mina i boro mɔgɔw ɲa kɔrɔ k’a to o y’a ye; 
a fɔ o ye ko: ‹Dunuɲatigi Ala ko: A flɛ, Izirayɛlimɔgɔw tun tagara sigi siya minw cɛ ra, ne bɛna o ta ka bɔ o siyaw cɛ ra; ne bɛna o ta ka bɔ o yɔrɔw bɛɛ ra, ka o lajɛn, ka na ni o ye o yɛrɛ ta dugukolo kan. 
O bɛna kɛ siya kelen le ye jamana kɔnɔ, Izirayɛli ta kuruw kan. Masacɛ kelen le bɛna sigi o bɛɛ kunna; o tɛna kɛ siya fla ye tuun, o fana tɛna taran ka kɛ mara fla ye tuun. 
O tɛna o yɛrɛ lanɔgɔ ni o ta jow, ani o ta fɛn haramuninw ye tuun, walama ni o ta hakɛkow si ye tuun. O tora lanabariya ra ka jurumun minw bɛɛ kɛ, ne bɛna o kisi o bɛɛ ma, ka o saninya. O bɛna kɛ ne ta mɔgɔw ye, ne fana bɛna kɛ o ta Ala ye. 
« ‹Ne ta jɔncɛ Dawuda le bɛna kɛ o ta masacɛ ye. Kuntigi kelenpe le bɛna kɛ o fɛ. O bɛna tugu ne ta kolatigɛninw le kɔ, ka ne ta cifɔninw kɛ, k’a sira tagama. 
Ne tun ka jamana min di ne ta jɔncɛ Yakuba ma, o bɛmaw tun sigira o jamana min na, o bɛna sekɔ ka taga sigi o jamana le ra. O siginin bɛna to o jamana ra wagati bɛɛ, olugu ni o ta denw, ani o ta denw ta denw; ne ta jɔncɛ Dawuda bɛna kɛ o kuntigi ye wagati bɛɛ. 
Ne bɛna hɛra jɛnɲɔgɔnya* don ni o ye; o bɛna kɛ jɛnɲɔgɔnya wuribari le ye ni o ye. Ne bɛna o sigi, ka o caya, ka ne ta yɔrɔ saninman* kɛ o cɛ ra wagati bɛɛ. 
Ne bɛna sigi o cɛ ra; ne bɛna kɛ o ta Ala ye, o bɛna kɛ ne ta mɔgɔw ye. 
Ni ne ta yɔrɔ saninman nana kɛ o cɛ ra wagati bɛɛ tuma min na, o tuma siya tɔw bɛna a lɔn ko ne le Matigi Ala ye, min bɛ Izirayɛli saninya.› » 
﻿Ezekiyɛli.
38.
Matigi Ala k’a ta kuma lase ne ma tuun; a ko: 
«Adamaden, i ɲasin Gɔgi ma, ale min ye Mesɛkikaw, ani Tubalikaw ta mara kuntigiba ye, Magɔgi ta jamana ra; ciraya kɛ a kama. 
A fɔ ko Dunuɲatigi Ala ko: Ne bɛna wuri ele Gɔgi kama, ele min ye Mesɛkikaw, ani Tubalikaw ta mara kuntigiba ye. 
Ne bɛna i ta sira yɛlɛma, ka i mina, ka nɛgɛ don i dagbaga ra, ka i sama ka i labɔ, i ni i ta kɛrɛkɛjama bɛɛ lajɛnnin: i ta sow, ani i ta sotigi minw bɛɛ masirinin lo ka ɲa kɛrɛ kama, ani i ta jama camanba, nɛgɛbɛnnan belebele ni a fitini bɛ minw boro, ani kɛrɛkɛmuru bɛ minw bɛɛ boro. 
Pɛrɛsikaw, ani Etiyopikaw, ani Putikaw ta kɛrɛkɛjamaw fana bɛna na fara i kan, nɛgɛbɛnnan ni nɛgɛfugula bɛ o bɛɛ fɛ. 
Gomɛri ni a ta kɛrɛkɛjamaw bɛɛ, ani Togarima mara mɔgɔw, minw bɛ fɔ sahiliyanfan jamana dan na, olugu ni o ta kɛrɛkɛjamaw bɛɛ bɛna fara i kan, ani kɛrɛkɛjama camanba wɛrɛw. 
« ‹I yɛrɛ labɛn, i yɛrɛ cɛsiri, ele ni jamaba min ka i lamini; sabu ele le bɛna kɛ o ta ɲamɔgɔ ye. 
Ni wagatijan tɛmɛna, o bɛna aw wele ka aw lajɛn kɛrɛ kama. San caman tɛmɛnin kɔ, aw bɛna taga jamana dɔ kama. O jamana mɔgɔw bɛna bɔsi kɛrɛkɛmuru boro, ka bɔ siya caman cɛ ra ka na lajɛn Izirayɛli kuruw kan, kuru minw tun kɛra tomow ye fɔlɔfɔlɔ. O mɔgɔw bɛna bɔ siya dɔw le cɛ ra ka na, o bɛɛ bɛna sigi hɛra ni laganfiya ra. 
Aw bɛna taga ben o kan i ko sanfɔɲɔba; aw bɛna kɛ i ko sankaba, ka o ta jamana bɛɛ datugu, aw ni aw ta kɛrɛkɛjamaw bɛɛ, ani jama camanba minw bɛna kɛ ni aw ye.› 
«Dunuɲatigi Ala ko: O wagatiw ra, miiriya dɔw bɛna don ele Gɔgi jusu ra; i bɛna dabarijugu dɔ le siri. 
I bɛna a fɔ ko: Ne bɛna taga jamana lablanin dɔ kama, ka taga ben o mɔgɔ ɲasumaninw kan, minw siginin bɛ hɛra ni laganfiya ra o ta sow kɔnɔ, o ma sɔmi foyi ra. O ma o ta dugu lamini ni kogo ye ka dondaw, ani sɔgɔnanw kɛ o ra. 
Ayiwa, o yɔrɔ minw tun kɛra tomow ye fɔlɔfɔlɔ, sani mɔgɔw ye na sigira a ra, o yɔrɔ min mɔgɔw bɔra siya wɛrɛ le ra ka na, bɛganw, ani naforow bɛ mɔgɔ minw fɛ, o mɔgɔ minw siginin bɛ dunuɲa cɛmancɛ ra, ele bɛna taga ben olugu le kan ka o borofɛnw cɛ; i bɛna i boro se o yɔrɔ le ma. 
Sabakaw, ani Dedankaw, ani Tarisisi ta jagokɛbagaw, ani o ta kuntigiw bɛɛ bɛna a fɔ i ye ko: Ele nana naforo le cɛ wa? I ka nin kɛrɛkɛjama lajɛn ka na ben nin mɔgɔw le kan ka o ta warigbɛ ni o ta sanin cɛ, ka o ta bɛganw, ani o ta naforow mina, ka fɛn caman mina o ra kɛ!» 
«Ayiwa, adamaden, ciraya kɛ! A fɔ Gɔgi ye ko: ‹Dunuɲatigi Ala ko: Lon min ne ta mɔgɔw, Izirayɛlimɔgɔw bɛna taga sigi hɛra ni laganfiya ra, ele bɛna bɔ o lon kala ma. 
Ni o lon sera, i bɛna na ka bɔ i sigiyɔrɔ ra, fɔ sahiliyanfan jamana dan na yi, ele ni i ta jama camanba min bɛ ni i ye; o bɛɛ yɛlɛnnin bɛ sow kan, jama camanba, kɛrɛkɛjamaba! 
Gɔgi, i bɛna na ne ta mɔgɔw, Izirayɛlimɔgɔw kama, ka kɛ i ko sankaba min bɛ jamana datugu. Ni wagatijan tɛmɛna, o ko bɛna kɛ. Ne bɛna i ci ne ta jamana kama, janko ne bɛna min kɛ i ra, o ye kɛ sababu ye ka ne ta saninmanya yira siya tɔw ra, k’a to olugu fana ye ne lɔn.› 
«Dunuɲatigi Ala ko: Yala ne tun ma ele ko le fɔ kabini fɔlɔfɔlɔ ne ta jɔnw sababu ra wa, minw ye Izirayɛli ta ciraw ye? O wagatiw ra, olugu ka o ciraya kɛ san caman, k’a fɔ ko ne bɛna ele ci ka na ne ta mɔgɔw kama. 
Nka o lon na kɔni, lon min na ele Gɔgi bɛna na Izirayɛli mara kama, o lon na ne ta jusugban bɛna wuri fɔ ka juguya; Dunuɲatigi Ala ko ten. 
Ne ta fariya ni ne ta dimiba kosɔn, ne b’a fɔ ko sigiya t’a ra, o lon na kɔni, dugukoloyɛrɛyɛrɛba le bɛna kɛ Izirayɛli mara ra. 
Kɔgɔji jɛgɛw, ani sanfɛkɔnɔw bɛna yɛrɛyɛrɛ ne ɲa kɔrɔ, ani kongosogow, ani fɛn fofota minw bɛɛ bɛ fofo dugu ma, ani adamaden minw bɛɛ bɛ dugukolo kɔ kan. Kuruw bɛna dabiri, kuru jigijigiw ta faraw bɛna karikari, kogow bɛɛ bɛna benben. 
Ne bɛna kɛrɛkɛmuru wele ka na Gɔgi kama ne ta kuruw bɛɛ kan; Dunuɲatigi Ala ko ten. Gɔgi ta mɔgɔw bɛɛ kelen kelen bɛ na o ta kɛrɛkɛmuru ta o yɛrɛ balema kama. 
Ne bɛna kiti ben o kan ka banajuguw, ani fagari lase o ma; ne bɛna sanjiba ni sanbɛrɛw, ani tasuma ni kiribi lajigi o kan, ani o ta kɛrɛkɛjamaw kan, ani jama camanba min bɛ ni o ye. 
O ra, ne bɛna ne ta bonya ni ne ta saninmanya yira; ne bɛna o kɛ sababu ye k’a to siya caman ye ne lɔn, k’a lɔn ko ne le ye Matigi Ala ye.» 
﻿Ezekiyɛli.
39.
«Adamaden, ciraya kɛ Gɔgi kama tuun, k’a fɔ ko: ‹Dunuɲatigi Ala ko: Ne bɛna wuri ele Gɔgi kama, ele min ye Mesɛkikaw, ani Tubalikaw ta kuntigiba ye. 
Ne bɛna i ta sira yɛlɛma, ka i mina ka i labɔ fɔ sahiliyanfan jamana dan na, ka na ni i ye Izirayɛli kuruw kan. 
O kɔ, ne bɛna i ta kalan bugɔ k’a ben ka bɔ i numanboro kɔnɔ, ka i ta biɲɛw benben ka bɔ i kininboro kɔnɔ. 
I bɛna ben ka sa Izirayɛli kuruw kan, ele ni i ta kɛrɛkɛjamaw, ani jama tɔ minw bɛ ni i ye; ne bɛna i kɛ dugaw ta domuni ye, ani kɔnɔ suguyaw bɛɛ, ani kongowaraw. 
I bɛna ben ka sa kongo kɔnɔ, sabu ne le kumana; Dunuɲatigi Ala ko ten. 
Ne bɛna tasuma lajigi Magɔgi jamana kan; minw siginin bɛ hɛra ni laganfiya ra kɔgɔji kɔfɛjamanaw ra, ne bɛna tasuma lajigi olugu fana kan. Ni o kɛra, o bɛna a lɔn ko ne le ye Matigi Ala ye. 
Ne bɛna ne tɔgɔ saninman yira ne ta mɔgɔw ra, minw ye Izirayɛlimɔgɔw ye. Ne tɛna sɔn k’a to ne tɔgɔ saninman ye cɛn tuun. Ni o kɛra, siya tɔw bɛna a lɔn ko ne le ye Matigi Ala ye, Izirayɛli ta Ala saninman. 
A flɛ, nin kow bɛ nana yi, a fana bɛna kɛ; Dunuɲatigi Ala ko ten. Ne tun ka lon min ko fɔ, o lon le sera. 
« ‹Mɔgɔ minw siginin bɛ Izirayɛli duguw kɔnɔ, olugu bɛna bɔ, ka tasuma don, ka kɛrɛkɛminanw jɛni: nɛgɛbɛnnan fitiniw, ani a belebelebaw, kalanw, ani biɲɛw, tamanw, ani berew. O bɛna o fɛnw jɛni tasuma ra fɔ san wolonfla. 
O tɛna taga lɔgɔ ɲini kongo kɔnɔ tuun, o tɛna taga yiri tigɛ tu kɔnɔ tuun; o bɛna to ka tasuma don ni o kɛrɛkɛminanw le ye. Minw tun ka Izirayɛlimɔgɔw ta naforow ta, o bɛna o mɔgɔw yɛrɛ ta naforow le ta; minw tun ka o borofɛnw cɛ, o bɛna olugu yɛrɛ borofɛnw le cɛ; Dunuɲatigi Ala ko ten. 
« ‹Ayiwa, o wagati ra, ne bɛna sudonyɔrɔ di Gɔgi ma Izirayɛli jamana ra; o yɔrɔ bɛna kɛ dugutagabagaw ta dingakolonba yɔrɔ le ra, Kɔgɔji sanin terebɔyanfan na. O bɛna dugutagabagaw ta sira tigɛ. O bɛna Gɔgi ni a ta jamaba bɛɛ su don o yɔrɔ le ra. O bɛna o yɔrɔ tɔgɔ la ko Gɔgi ta jamaba ta kurufurancɛ. 
Izirayɛli mara mɔgɔw bɛna o su don janko ka jamana saninya. O bɛna karo wolonfla le kɛ o ra. 
Jamana mɔgɔw bɛɛ bɛna o su don, ka tɔgɔ sɔrɔ o sababu ra, ne ta nɔɔrɔ yiralon na; Dunuɲatigi Ala ko ten. 
« ‹O karo wolonfla tɛmɛnin kɔ, o bɛna mɔgɔ dɔw ɲanawoloma, ka olugu bla danna ko o ye taga jamana yɔrɔ bɛɛ yaala. Su minw benbennin tora jamana kɔnɔ, olugu bɛna taga o suw yɔrɔɲini, ka o sutara, janko ka jamana saninya. 
O mɔgɔw bɛna jamana yaala; ni olugu dɔ ka mɔgɔkolo dɔw ye yɔrɔ dɔ ra, o bɛ tagamasiyɛn dɔ kɛ o kɔrɔ, janko kaburusogibagaw ye na o ta ka taga o don kaburu kɔnɔ Gɔgi ta jamaba ta kurufurancɛ ra. 
O yɔrɔ ra dugu dɔ yɛrɛ tɔgɔ bɛna la ko Hamona, ko jamaba. Ayiwa, jamana bɛna saninya o cogo le ra.› » 
Matigi Ala k’a fɔ ne ye tuun ko: «Adamaden, Dunuɲatigi Ala ko: A fɔ kɔnɔ suguya bɛɛ ye, ani kongosogow bɛɛ ye ko: Aw ye ɲɔgɔn lajɛn ka na, aw ye bɔ fan bɛɛ ra ka na fara ɲɔgɔn kan, ka na ne ta saraka domu, ne yɛrɛ ka saraka min labɛn aw ye. A bɛna kɛ sarakaba le ye Izirayɛli kuruw kan; aw bɛna sogo domu, ka jori min. 
Aw bɛna cɛfariw sogo domu, ka dunuɲa kuntigiw jori min, k’a kɛ i n’a fɔ sagajigiw, ani sagadenw, ani bakɔrɔninw, ani misitoranw lo, Basan mara ta bɛgan tɔrɔninw. 
Aw bɛna sogo tɔrɔninw domu fɔ ka fa, ka jori min fɔ ka ɲanamini ne ta saraka domuyɔrɔ ra, ne bɛna saraka min labɛn aw ye. 
Aw bɛna fa wotorosamasow, ani sotigiw sogo ra, ka fa cɛfariw, ani kɛrɛkɛcɛ suguya bɛɛ sogo ra. Dunuɲatigi Ala ko ten. 
«Ne bɛna ne ta bonya yira siyaw cɛ ra; ne bɛna kiti minw ben siyaw kan, ani ne boro baraka bɛna min kɛ o ra, siyaw bɛɛ bɛna o ye. 
K’a ta o lon na, ani wagati nataw ra, Izirayɛli mara mɔgɔw bɛna a lɔn ko ne le Matigi Ala ye, o ta Ala.» 
«Siya tɔw bɛna a lɔn ko Izirayɛli mara mɔgɔw ta terenbariyaw le kosɔn, o minana ka taga jamana wɛrɛw ra; o ka ne ta sira bla minkɛ, o kosɔn ne ka ne ɲada dogo o ma, ka o don o juguw boro, k’a to kɛrɛkɛmuru ye o ta kɛrɛkɛdenw bɛɛ faga. 
Ne ka o mina ka kaɲa ni o ta saninyabariya ni o ta hakɛw le ye; o kosɔn ne ka ne ɲada dogo o ma. 
«Ayiwa, Dunuɲatigi Ala ko: Sisan ne bɛna Yakuba ta mɔgɔ minaninw lana o sigiyɔrɔkɔrɔ ra; ne bɛna hina Izirayɛli mara mɔgɔw bɛɛ ra. Minw tɛ ne tɔgɔ saninman bonya, ne bɛna olugu le kɛrɛ. 
Ni o kɛra, o bɛna ɲina o ta maroya kɔ, ani o ka ne ta sira bla ka terenbariyako minw bɛɛ kɛ. O bɛna sigi hɛra ni laganfiya ra o ta dugukolo kan; mɔgɔ si tɛna o tɔɔrɔ tuun. 
Ni ne nana o labɔ siyaw cɛ ra ka na ni o ye, ka o labɔ o juguw ta jamanaw ra ka o lajɛn tuma min na, o tuma ne bɛna min kɛ o ye, o bɛna kɛ sababu ye k’a to siya caman y’a lɔn ko ne le Ala saninman ye. 
O bɛna a lɔn ko ne le ye Matigi Ala ye, o ta Ala; sabu ne tun ka o gbɛn ka taga siyaw cɛ ra, nka ne bɛna o lajɛn o ta dugukolo kan tuun, ne tɛna hali mɔgɔ kelen to yi. 
Ne tɛna ne ɲada dogo o ma tuun fiyewu, sabu ne bɛna ne Nin lajigi Izirayɛli mara mɔgɔw kan; Dunuɲatigi Ala ko ten.» 
﻿Ezekiyɛli.
40.
An minanin ka taga Babilɔni, o san mugan ni loorunan damina ra, san karo tere tan na, Zeruzalɛmu dugu cinin san tan ni naani na, o lon yɛrɛ ra Matigi Ala k’a boro la ne kan; a ka ne ta ka taga ni ne ye o yɔrɔ ra yi. 
Ala tagara ni ne ye siko ra Izirayɛli jamana ra, ka taga ne bla kuru jamijanba dɔ kunna; bon dɔw tun lɔra o kuru woroduguyanfan na k’a kɛ i ko dugu. 
A tagara ni ne ye o yɔrɔ ra minkɛ, ne ka cɛ dɔ ye min fari cogoya tun bɛ i ko siranɛgɛ. Lɛn jurukisɛ dɔ tun b’a boro, ani sumanikɛbere dɔ; a lɔnin tun bɛ donda dɔ kɔrɔ. 
O cɛ k’a fɔ ne ye ko: «Adamaden, i ɲa yɛlɛ ka flɛri kɛ, ka i toro malɔ ka mɛnni kɛ. Ne bɛna fɛn o fɛn yira i ra, i janto o bɛɛ ra kosɛbɛ, sabu i nana yan, janko ne ye nin fɛnw yira i ra. I bɛ fɛn o fɛn ye, i bɛ taga o bɛɛ lakari Izirayɛli mara mɔgɔw ye.» 
Ayiwa, ne ka kogo dɔ ye, min tun ka Alabatosoba fan bɛɛ lamini. Sumanikɛbere min tun bɛ cɛ boro, o janya tun ye nɔngɔn ɲa wɔɔrɔ. Sibiri ɲa kelen kelen tun farara a nɔngɔn ɲa kelen kelen bɛɛ janya kan. A ka kogo bonya suma, o kɛra a ta sumanikɛbere ɲa kelen; a k’a lɔ suma, o fana kɛra bere ɲa kelen. 
A tagara donda fan na, donda min ɲasinna terebɔyanfan ma; a yɛlɛnna da senlayɔrɔw kan. A ka dakun suma; a dunya kɛra sumanikɛbere ɲa kelen. 
Bondennin dɔw tun bɛ yi, o bɛɛ kelen kelen janya tun ye bere ɲa kelen kelen, o bonya fana tun ye bere ɲa kelen kelen. Kogo minw tun bɛ o bondenninw furancɛ ra, o bonya tun ye nɔngɔn ɲa looru. Donda ta dakun min tun bɛ Alabatosoba ta bolon kɛrɛ fɛ, o dunya tun ye bere ɲa kelen ye. 
A ka donda ta bolon suma, 
o kɛra nɔngɔn ɲa seegi; a samasenw bonya kɛra nɔngɔn ɲa fla. Donda ta bolon tun bɛ kɔnɔnɔyɔrɔ ra. 
Bondennin saba tun bɛ terebɔyanfan ta donda fan kelen na, saba tun bɛ fan dɔ ra. O saba bɛɛ bonya tun ye kelen ye; samasen minw tun bɛ a fan fla ra, olugu fana bonya tun ye kelen ye. 
A ka donda bonya suma, o kɛra nɔngɔn ɲa tan; donda janya kɛra nɔngɔn ɲa tan ni saba. 
Kogo dɔ tun bɛ bondenninw ɲafɛyɔrɔ ra; o kogo janya tun ye nɔngɔn ɲa kelen. Bondenninw yɛrɛ fan kelen tun ye nɔngɔn ɲa wɔɔrɔ, fan dɔ fana tun ye nɔngɔn ɲa wɔɔrɔ. 
O kɔ, a ka donda bonya suma, k’a ta bondennin kelen laminikogo ra ka taga a bla a ɲafɛbon laminikogo ra. O kɛra nɔngɔn ɲa mugan ni looru; o bɛɛ daw sinnan ɲɔgɔn ma. 
A ka bolon suma, o kɛra nɔngɔn ɲa mugan. Lukɛnɛ le tun ka donda ta bolon lamini. 
K’a ta so donda ra, ka taga a bla kɔnɔnɔda ta bolon da ra, o furancɛ tun ye nɔngɔn ɲa bilooru. 
Finɛtiri dɔw tun bɛ bondenninw, ani samasenw na ka donda lamini. Finɛtiri dɔw tun bɛ bolon fan bɛɛ ra fana. O tun ka tamarosunw tagamasiyɛn kɛ ka samasenw ɲɛgɛn. 
O kɔ, a tagara ni ne ye lukɛnɛba ra. O tun ka kabakuru banbe dɔ labɛn ka bon dɔw lɔ o kan ka lukɛnɛ lamini; bonkɔnɔ bisaba le tun bɛ o banbe kan. 
Banbe tun bɛ dondaw fanw bɛɛ ra; o bonya ni dondaw bonya tun ye kelen ye. O banbe tun bɛ dugumayɔrɔ ra. 
K’a ta kɛnɛmayɔrɔ ta donda ɲafɛyɔrɔ ra, ka taga a bla fɔ lukɔnɔyɔrɔ ɲafɛyɔrɔ ra, a ka o fana suma. O kɛra nɔngɔn ɲa kɛmɛ ye. O ye terebɔyanfan ta ye. Ayiwa, sisan sahiliyanfan ta ye nin ye: 
Ayiwa, donda min tun ɲasinna sahiliyanfan ma, lukɛnɛba ra, a ka o fana janya ni a bonya suma. 
A ta bondennin saba tun bɛ a fan fla bɛɛ kelen kelen na, ani a ta samasenw, ani a ta bolonw, olugu bonya ni o janya tun bɛ i ko donda fɔlɔ ta: O janya tun ye nɔngɔn ɲa bilooru, o bonya tun ye nɔngɔn ɲa mugan ni looru. 
A finɛtiriw, ani a bolonw, ani a tamarosunw tagamasiyɛnw, olugu janya ni o bonya ni terebɔyanfan ta donda ta bɛɛ tun ye kelen ye. A donda yɛlɛnyɔrɔ tun ye senlayɔrɔ wolonfla; bolonw tun bɛ o yɛlɛnyɔrɔ ɲa fɛ. 
Donda dɔ tun bɛ lukɔnɔyɔrɔ ra, min tun ɲasinna sahiliyanfan ta donda ma, dɔ fana tun ɲasinna terebɔyanfan ta donda ma. A ka o donda fla furancɛ suma, o kɛra nɔngɔn ɲa kɛmɛ. 
O kɔ, a tagara ni ne ye woroduguyanfan na; ayiwa, ne ka woroduguyanfan ta donda ye. A ka o samasenw suma, ani a bolonw; o janya ni o bonya ni donda tɔw ta bɛɛ tun ye kelen ye. 
Finɛtiriw tun bɛ o donda ni a bolonw fan bɛɛ ra; o finɛtiriw tun bɛ i ko finɛtiri tɔw. Olugu fana janya tun ye nɔngɔn ɲa bilooru, o bonya tun ye nɔngɔn ɲa mugan ni looru. 
A donda tun ye senlayɔrɔ wolonfla; bolon dɔ tun bɛ o donda ɲa fɛ. Tamarosunw tagamasiyɛnw tun bɛ a samasenw kan a fan fla bɛɛ ra. 
Donda dɔ fana tun bɛ lukɔnɔyɔrɔ woroduguyanfan na. A ka o donda ni donda tɔ kelen furancɛ suma, o kɛra nɔngɔn ɲa kɛmɛ ye. 
Ayiwa, cɛ tɛmɛna ni ne ye woroduguyanfan ta donda fɛ ka taga ni ne ye lukɔnɔyɔrɔ ra. A ka woroduguyanfan ta donda suma, o ni donda tɔw bɛɛ janya ni a bonya tun ye kelen ye. 
A ta bondenninw, ani a ta samasenw, ani a ta bolonw bɛɛ janya ni a bonya tun bɛ i ko donda tɔw ta. Finɛtiriw tun bɛ o donda ni a bolonw fan bɛɛ ra. O janya tun ye nɔngɔn ɲa bilooru, o bonya tun ye nɔngɔn ɲa mugan ni looru. 
Bolonw tun bɛ a fan bɛɛ ra. O janya tun ye nɔngɔn ɲa mugan ni looru, o bonya tun ye nɔngɔn ɲa looru. 
O bolondaw tun ɲasinna lukɛnɛba ma. Tamarosunw tagamasiyɛnw tun bɛ a samasenw kan. A donda yɛlɛnyɔrɔ tun ye senlayɔrɔ seegi. 
O kɔ, a tɛmɛna ni ne ye terebɔyanfan donda fɛ ka taga ni ne ye lukɔnɔyɔrɔ ra. A ka o donda suma; a janya ni a bonya ni donda tɔw bɛɛ ta tun ye kelen ye. 
A ta bondenninw, ani a ta samasenw, ani a ta bolonw bɛɛ janya ni o bonya tun bɛ i ko donda tɔw ta. Finɛtiriw tun bɛ o donda ni a bolon fan bɛɛ ra. O janya tun ye nɔngɔn ɲa bilooru, o bonya tun ye nɔngɔn ɲa mugan ni looru. 
O bolondaw tun ɲasinna lukɛnɛba ma. Tamarosunw tagamasiyɛnw tun bɛ a samasenw kan a fan fla bɛɛ ra. A donda yɛlɛnyɔrɔ tun ye senlayɔrɔ seegi. 
O kɔ, a tagara ni ne ye sahiliyanfan ta donda ra. A ka o suma. O janya ni a bonya ni donda tɔw bɛɛ ta tun ka kan; 
a ta bondenninw, ani a ta samasenw, ani a ta bolon ni tɔw bɛɛ tun ka kan. Finɛtiriw tun bɛ a fan bɛɛ ra. O janya tun ye nɔngɔn ɲa bilooru, o bonya tun ye nɔngɔn ɲa mugan ni looru. 
A ta bolondaw tun ɲasinna lukɛnɛba ma. Tamarosunw tagamasiyɛnw tun bɛ a samasenw kan, a fan fla bɛɛ ra. A donda yɛlɛnyɔrɔ tun ye senlayɔrɔ seegi. 
Bon dɔ da tun sinna sahiliyanfan ta donda ma. O tun bɛ saraka jɛnitaw* ko o bon le kɔnɔ. 
Tabali fla tun bɛ o donda ta bolon fan kelen na, fla tun bɛ fan dɔ ra; o tun bɛ saraka jɛnitaw kannatigɛ o tabaliw le kan, ani jurumunyafa sarakaw* ni hakɛbɔ sarakaw*. 
Tabali fla tun bɛ o bolon kɛrɛfɛyɔrɔ ra, sahiliyanfan ta donda fan na; tabali fla wɛrɛ tun bɛ bolon fan dɔ ra, o donda kelen na. 
O cogo ra, tabali naani le tun bɛ donda fan kelen na, naani bɛ a fan dɔ ra. A bɛɛ lajɛnnin kɛra tabali seegi ye; o bɛ sarakaw kannatigɛ o tabaliw le kan. 
Tabali naani wɛrɛ tun bɛ yi, o tun blara sara jɛnitaw kama; o tun lɛsɛra kabakuru le ra. O janya tun ye nɔngɔn ɲa kelen ni tarancɛ, a bonya tun ye nɔngɔn ɲa kelen ni tarancɛ, a lɔ tun ye nɔngɔn ɲa kelen. O bɛ saraka jɛnitaw, ani saraka wɛrɛw kannatigɛ ka o boso ni minan minw ye, o bɛ o minanw bla o tabaliw le kan. 
O tun ka o tabaliw kɛrɛfɛyɔrɔw fan bɛɛ kɔrɔta dɔɔnin; o kɛrɛfɛyɔrɔw bonya tun ye sibiri ɲa kelen. Saraka sogow bɛ bla o tabaliw kan. 
Bolon kɔnɔnɔyɔrɔ ta da kɔ fɛ, lukɔnɔyɔrɔ ra, dɔnkirilabagaw ta bonw tun bɛ yi. Bon dɔ tun bɛ sahiliyanfan ta donda kɛrɛ fɛ, k’a ɲasin woroduguyanfan ma, tɔ kelen tun bɛ woroduguyanfan ta donda kɛrɛ fɛ, k’a ɲasin sahiliyanfan ma. 
Cɛ ko ne ma ko: «Nin bon min ɲasinna woroduguyanfan ma, o ye sarakalasebaga dɔw ta ye, sarakalasebaga minw bɛ baara kɛ Alabatosoba kɔnɔ. 
Bon min ɲasinna sahiliyanfan ma, o ye sarakalasebaga dɔw fana ta ye, sarakalasebaga minw bɛ sarakaw bɔ sarakabɔnan kan. Olugu ye Sadɔki ta durujaw le ye; Levi ta mɔgɔw ra, olugu le bɛ se ka sarakaw bɔ Matigi Ala ye.» 
Ayiwa, a ka lukɔnɔyɔrɔ fana suma. O janya tun ye nɔngɔn ɲa kɛmɛ, a bonya fana tun ye nɔngɔn ɲa kɛmɛ; a janya ni a bonya bɛɛ ka kan. Sarakabɔnan tun bɛ Alabatosoba ɲa fɛ. 
O kɔ, a tagara ni ne ye Alabatosoba ta bolon kɔnɔ. A ka o bolon ta samasenw suma: A fan kelen tun ye nɔngɔn ɲa looru, fan dɔ fana tun ye nɔngɔn ɲa looru. Donda bonya tun ye nɔngɔn ɲa tan ni naani; kogo min tun bɛ a fan fla ra, o bɛɛ kelen kelen bonya tun ye nɔngɔn ɲa saba. 
Bolon janya tun ye nɔngɔn ɲa mugan, a bonya tun ye nɔngɔn ɲa tan ni fla; senlayɔrɔw tun bɛ a donda ra. Samasenba dɔw tun bɛ o fan fla ra samasen tɔw kɛrɛ fɛ. 
﻿Ezekiyɛli.
41.
O kɔ fɛ, cɛ tagara ni ne ye Alabatosoba ta bonkɔnɔ fɔlɔ kɔnɔ. A ka o yɔrɔ ta samasenw suma; o fan fla bɛɛ tun ye nɔngɔn ɲa wɔɔrɔ. 
Donda bonya tun ye nɔngɔn ɲa wɔɔrɔ; kogo minw tun bɛ a fan fla ra, o bonya tun ye nɔngɔn ɲa looru. A ka Alabatosoba ta bonkɔnɔ fɔlɔ suma; a janya tun ye nɔngɔn ɲa binaani, a bonya tun ye nɔngɔn ɲa mugan. 
O kɔ, a donna Alabatosoba bonkɔnɔ flanan kɔnɔ. A ka o donda ta samasenw fana suma, o kɛra nɔngɔn ɲa fla; donda yɛrɛ kɛra nɔngɔn ɲa wɔɔrɔ; kogo minw tun bɛ a fan fla ra, o kɛra nɔngɔn ɲa wolonfla. 
A ka Alabatosoba bonkɔnɔ flanan suma: O janya kɛra nɔngɔn ɲa mugan, a bonya fana kɛra nɔngɔn ɲa mugan. Ale tun bɛ bonkɔnɔ fɔlɔ ɲafɛyɔrɔ ra. Cɛ ko ne ma ko: «Nin le ye yɔrɔ saninmanba ye.» 
O kɔ, cɛ ka Alabatosoba kogow suma: o bonya tun ye nɔngɔn ɲa wɔɔrɔ. Bon minw tun bɛ Alabatosoba kɛrɛfɛyɔrɔw ra, k’a lamini, o bɛɛ kelen kelen bonya tun ye nɔngɔn ɲa naani. 
O kɛrɛfɛbonw tun ye sankaso saba le ye ɲɔgɔn kunna, a sira kelen kelen bɛɛ tun ye bonden bisaba. O bonw tun lɔra ka o don Alabatosoba laminikogo cɛ ma, nka o tun ma don Alabatosoba yɛrɛ ta kogo ra. 
Ni i bɛ yɛlɛn ka taga sankaso bonw kɔnɔ, i b’a ye ko sanfɛbonw ka bon ni dugumataw ye, sabu kogo ta bonya tun bɛ fara bonw kan ka taga. O kosɔn sanfɛbonw kɔnɔ ka bon ni dugumabonw kɔnɔ ye. I bɛ to sankaso bonkɔnɔ fɔlɔ kɔnɔ ka taga a flanan na, ani a sabanan na. 
Ne k’a ye fana ko jusiginan dɔ tun lɔra ka Alabatosoba lamini; o le tun ye kɛrɛfɛbonw jusiginan ye. A janya tun ye sumanikɛbere ɲa kelen; o ye nɔngɔnjan ɲa wɔɔrɔ ye. 
Kɛrɛfɛbonw ta kɔfɛkogow bonya tun ye nɔngɔn ɲa looru. Furancɛ min tun bɛ Alabatosoba kɛrɛfɛbonw 
ani sarakalasebagaw ta bonw cɛ, o furancɛ tun ye nɔngɔn ɲa mugan, Alabatosoba lamini bɛɛ ra. 
Kɛrɛfɛbonw ta dondaw ɲasinna o furancɛ le ma; donda kelen bɛ sahiliyanfan na, kelen bɛ woroduguyanfan na. O tɛmɛyɔrɔ bonya tun ye nɔngɔn ɲa looru. 
Bon dɔ wɛrɛ tun ɲasinna Alabatosoba lukɔnɔyɔrɔ ma, terebenyanfan na. O kɔnɔ bonya tun ye nɔngɔn ɲa biwolonfla, a laminikogow bonya tun ye nɔngɔn ɲa looru, a janya tun ye nɔngɔn ɲa bikɔnɔntɔn. 
O kɔ, cɛ ka Alabatosoba suma, a janya kɛra nɔngɔn ɲa kɛmɛ. Furancɛ ni terebenyanfan ta bon ni a kogow, o bɛɛ lajɛnnin fana janya tun ye nɔngɔn ɲa kɛmɛ. 
Alabatosoba ɲafɛyɔrɔ ra, terebɔyanfan na, ani o yɔrɔ furancɛ, o bɛɛ lajɛnnin bonya fana tun ye nɔngɔn ɲa kɛmɛ. 
O kɔ, bonba min bɛ Alabatosoba kɔfɛyɔrɔ ra, k’a ɲasin lukɛnɛ ma, ani tɛmɛyɔrɔ min bɛ a fan fla ra, a ka o fana suma; o kɛra nɔngɔn ɲa kɛmɛ. Alabatosoba ta bonkɔnɔ fɔlɔ, ani a bonkɔnɔ flanan, ani bolon min ɲasinna lukɛnɛ ma, yiri tun lara o bɛɛ kan. 
Dakunw, ani finɛtiriw, ani tɛmɛyɔrɔ minw tun bɛ a fan saba bɛɛ ra, yiri tun lara olugu fana kan. Yiri tun lara a yɔrɔ bɛɛ kan, k’a ta dugu ma ka taga se fɔ finɛtiriw ma; yiri tun bɛ finɛtiriw fana kan. 
K’a ta Alabatosoba donda sanfɛyɔrɔ ra, kɛnɛ ma, ka taga a bla fɔ bonkɔnɔ flanan kɔnɔnɔyɔrɔ ra, ani bonkɔnɔ fɔlɔ ni bonkɔnɔ flanan laminikogow bɛɛ, tagamasiyɛnw tun bɛ o kogow kan. 
O tun ka serubɛn mɛlɛkɛw* ni tamarosunw tagamasiyɛnw kɛ o yɔrɔw bɛɛ kan, ka o tugutugu ɲɔgɔn kɔ: Tamarosun kelen ni serubɛn mɛlɛkɛ kelen. Ɲada fla tun bɛ serubɛn mɛlɛkɛw bɛɛ kelen kelen fɛ. 
A ta adamaden ɲada sinna tamarosun kelen ma, jara ɲada fana sinna tamarosun kelen ma. O tagamasiyɛnw tun ka bon fan bɛɛ lamini. 
K’a ta dugumayɔrɔ ra ka taga a bla fɔ da sanfɛyɔrɔ ra, serubɛn mɛlɛkɛw, ani tamarosunw tagamasiyɛnw tun bɛ Alabatosoba bonkɔnɔ fɔlɔ kogow bɛɛ kan. 
Alabatosoba ta bonkɔnɔ fɔlɔ donda ta samasenw janya ni a bonya bɛɛ tun ka kan. Fɛn dɔ tun bɛ yɔrɔ saninman ɲafɛyɔrɔ ra, 
o tun bɛ i ko sarakabɔnan yiriraman. A lɔ tun ye nɔngɔn ɲa saba ye, a janya tun ye nɔngɔn ɲa fla. A nɔngɔnw, ani a jusiginan ni kɛrɛfɛyɔrɔw bɛɛ tun ye yiri le ye. Cɛ k’a fɔ ne ye ko: «Tabali min bɛ Matigi Ala ɲa kɔrɔ, o le ye nin ye.» 
Donda fla tun bɛ Alabatosoba ta bonkɔnɔ fɔlɔ ni yɔrɔ saninman* na. 
Kon fla fla tun bɛ o dondaw ra; fla bɛ da kelen na, fla bɛ da tɔ kelen na. O konw fla bɛɛ tun bɛ datugu ka dayɛlɛ. 
O tun ka serubɛn mɛlɛkɛw, ani tamarosunw tagamasiyɛnw kɛ Alabatosoba ta bonkɔnɔ fɔlɔ dondaw fana kan, i ko a tun kɛra kogow kan cogo min na. Yiri gbata dɔ tun bɛ bolon ɲafɛyɔrɔ ra, kɛnɛ ma. 
Finɛtiriw, ani tamarosunw tagamasiyɛnw tun bɛ bolon kogow kan, a fan bɛɛ ra, ani Alabatosoba kɛrɛfɛbonw, ani gbataw. 
﻿Ezekiyɛli.
42.
O kɔ, cɛ bɔra ni ne ye ka taga lukɛnɛba sahiliyanfan na; bon minw bɛ furancɛ ɲa fɛ, k’a ɲasin Alabatosoba ma, sahiliyanfan na, a tagara ni ne ye o bonw fan na. 
O bonjuru fan min ɲasinna sahiliyanfan donda ma, o janya tun ye nɔngɔn ɲa kɛmɛ; a bonya tun ye nɔngɔn ɲa bilooru. 
Furancɛ min tun ka lukɔnɔyɔrɔ lamini, min bonya tun ye nɔngɔn ɲa mugan ye, o bonjuru fan kelen tun ɲasinna o furancɛ ma; a fan dɔ fana tun ɲasinna lukɛnɛba ta banbew ma. Tɛmɛyɔrɔw tun bɛ ɲɔgɔn san fɛ fɔ sira saba. 
Tɛmɛsira dɔ tun bɛ o bonw ɲafɛyɔrɔ ra, min bonya tun ye nɔngɔn ɲa tan, a janya tun ye nɔngɔn ɲa kɛmɛ; o sira tun bɛ kɔnɔnɔyɔrɔ ra. O bonw dondaw tun bɛ sahiliyanfan na. 
Sanfɛbonw kɔnɔ tun ka dɔgɔ ka tɛmɛ dugumabonw, ani cɛmancɛbonw kan; sabu tɛmɛyɔrɔw tun ka dɔ bɔ sanfɛbonw ta bonya ra. 
O bonw tun ye sankasow le ye, k’a kɛ bonjuru saba ye ɲɔgɔn san fɛ, nka samasen tun tɛ o ra k’a kɛ i ko lukɛnɛ ta bon tɔw ta tun bɛ cogo min na; o kosɔn k’a ta dugu ma ka taga san fɛ, sanfɛbonw kɔnɔ tun ka dɔgɔ ka tɛmɛ dugumabonw, ani cɛmancɛbonw kan. 
Kogo min tun bɛ lukɛnɛba fan na, bonw ɲafɛyɔrɔ ra, o kogo janya tun ye nɔngɔn ɲa bilooru, 
sabu bonjuru fana janya tun ye nɔngɔn ɲa bilooru lukɛnɛba fan na, nka Alabatosoba fan na, a janya tun ye nɔngɔn ɲa kɛmɛ. 
O bonw dugumayɔrɔ ra, a terebɔyanfan na, donda dɔ tun bɛ yi, mɔgɔ tun bɛ se ka bɔ lukɛnɛba ra ka don min fɛ. 
Lu laminikogo fan min bɛ terebɔyanfan na, bon dɔw fana tun bɛ o yɔrɔ ra, ka ɲasin Alabatosoba ni o yɔrɔ furancɛ ma. 
Tɛmɛyɔrɔ dɔ tun bɛ o bonw ɲa fɛ; a tun bɛ i ko sahiliyanfan ta bonw cogoya. O janya ni o bonya tun bɛ i ko sahiliyanfan ta bonw; o bɔdaw, ani o lɔcogoya fana tun ye kelen ye. O ta dondaw tun bɛ i ko 
woroduguyanfan ta bonw dondaw. Tɛmɛyɔrɔ min tun bɛ terebɔyanfan ta kogo ɲafɛyɔrɔ ra, donda dɔ fana tun bɛ o tɛmɛyɔrɔ damina ra; mɔgɔw tun bɛ don o donda le fɛ. 
Cɛ k’a fɔ ne ye tuun ko: «Sahiliyanfan ta bonw, ani woroduguyanfan ta bon minw ɲasinna Alabatosoba lukɔnɔ yɔrɔ ma, o ye bon saninmanw le ye; sarakalasebaga minw bɛ sarakaw bɔ Matigi Ala ɲa kɔrɔ, olugu bɛ o saraka saninmanbaw domu o bonw le kɔnɔ. O bɛ saraka saninmanbaw bla o yɔrɔ le ra: siman sarakaw*, ani jurumunyafa sarakaw*, ani hakɛbɔ sarakaw*, sabu o yɔrɔ ye yɔrɔ saninman le ye. 
Ni sarakalasebagaw ka don yɔrɔ saninman kɔnɔ, o man kan ka bɔ ka taga lukɛnɛba ra, ni o ma o ta sarakalasebaga faniw bɔ o yɛrɛ ra, sabu o faniw saninyanin lo; o ka kan ka fani wɛrɛw le don ka sɔrɔ ka taga jama ta yɔrɔ ra.» 
Ayiwa, cɛ ka Alabatosoba kɔnɔnɔyɔrɔ suma ka ban tuma min na, a ka ne labɔ terebɔyanfan ta donda fɛ. A ka Alabatosoba lamini suma. 
A ka Alabatosoba terebɔyanfan suma ni a ta sumanikɛbere ye, o kɛra nɔngɔn ɲa kɛmɛ looru. 
A ka Alabatosoba sahiliyanfan suma, o fana kɛra nɔngɔn ɲa kɛmɛ looru, ka kaɲa ni sumanikɛbere ye. 
A ka Alabatosoba woroduguyanfan suma, o kɛra nɔngɔn ɲa kɛmɛ looru, ka kaɲa ni sumanikɛbere ye. 
A tɛmɛna ka taga Alabatosoba terebenyanfan na ka o fana suma, o fana kɛra nɔngɔn ɲa kɛmɛ looru, ka kaɲa ni sumanikɛbere ye. 
O kɔ, a ka Alabatosoba laminikogo fan naani suma; o fan kelen kelen bɛɛ janya fana tun ye nɔngɔn ɲa kɛmɛ looru; o kogo le bɛ yɔrɔ saninman ni yɔrɔ tɔw bɔ ɲɔgɔn na. 
﻿Ezekiyɛli.
43.
Donda min ɲasinna terebɔyanfan ma, cɛ tagara ni ne ye o donda ra. 
Ayiwa, ne ka Izirayɛli ta Ala ta nɔɔrɔ natɔ ye ka bɔ terebɔyanfan na. A kumakan tun bɛ i ko jibaw mankan; a nɔɔrɔ tun bɛ dugukolo manamana. 
Ne tun bɛ fɛn minw yera, o tun bɛ i ko ne tun ka minw ye, wagati min na ne tun nana dugu halaki ko fɔ. Ne tun bɛ fɛn min yera, o tun bɛ i ko ne tun ka min ye Kebari jiba kɛrɛ fɛ. A kɛra ten minkɛ, ne benna ka ne ɲa biri dugu ma. 
Matigi Ala nɔɔrɔ nana don Alabatosoba kɔnɔ terebɔyanfan ta donda fɛ. 
Ala Nin ka ne ta ka taga ni ne ye lukɔnɔyɔrɔ ra. Matigi Ala nɔɔrɔ ka Alabatosoba fa. 
Ayiwa, ka cɛ lɔnin to ne kɛrɛ fɛ, ne ka mɔgɔ dɔ kumakan mɛn ka bɔ Alabatosoba kɔnɔ. 
A ko: «Adamaden, nin yɔrɔ le ye ne ta masasiginan ye, ani ne senlayɔrɔ, ne bɛna sigi yɔrɔ min na ka to Izirayɛlimɔgɔw cɛ ra wagati bɛɛ. Izirayɛli ta mɔgɔw ni o ta masacɛw tɛna ne tɔgɔ saninman lanɔgɔ tuun ni o ta jatɔyakow ye, ani o ta masacɛw suw minw bɛ o ta sɔnnikɛyɔrɔw ra. 
O tun ka o ta sɔnnikɛyɔrɔ lɔ k’a dakun kɛ ne ta batoso dakun kɔrɔ, k’a donda kɛ ne ta batoso donda kɔrɔ; kogo dɔrɔn le tun bɛ ne ni olugu cɛ. O ka ne tɔgɔ saninman lanɔgɔ ni o ta ko haramuninw ye; o kosɔn ne dimina ka o halaki. 
Nka sisan kɔni, o bɛna o ta jatɔyakow, ani o ta masacɛw suw mabɔ ne ra. Ne bɛna sigi o cɛ ra wagati bɛɛ. 
«Ayiwa, adamaden, ele ye Alabatosoba cogoya lakari Izirayɛli mara mɔgɔw ye, k’a to o ye maroya o yɛrɛ ta terenbariyaw kosɔn; o ye nin batoso lɔcogo jate mina kosɛbɛ. 
Ni o maroya can ra o yɛrɛ ta kɛwalew bɛɛ kosɔn, o tuma i bɛ nin batoso cogoya yira o ra: a lɔcogo ni a dondaw, ani a bɔdaw. I b’a cogoya bɛɛ yira o ra: A siraw bɛɛ, ani a tagamasiyɛnw bɛɛ, ani a sariyaw bɛɛ. I bɛ o bɛɛ sɛbɛ k’a bla o ɲa kɔrɔ, janko o ye a tagamasiyɛnw bɛɛ jate mina ka ɲa, k’a siraw bɛɛ tagama ka kaɲa n’a fɔcogo ye. 
Alabatosoba sariya flɛ nin ye: A kɛrɛfɛyɔrɔw bɛɛ saninyanin lo kosɛbɛ kuru san fɛ. Nin le ye Alabatosoba sariya ye.» 
«Ayiwa, sarakajɛnifɛn* jate hakɛyaw flɛ nin ye, ka kaɲa ni a nɔngɔn daw ye; sibiri ɲa kelen kelen farara a nɔngɔn ɲa kelen kelen bɛɛ janya kan. A jusiginan sigira dinga min kɔnɔ, o dunya ye nɔngɔn ɲa kelen, a bonya fana ye nɔngɔn ɲa kelen. A dagbolo lamini ye sibiri ɲa kelen. A lɔ flɛ nin ye: 
K’a ta sarakajɛnifɛn dugumayɔrɔ ra ka taga a bla a jukɔrɔyɔrɔ ta jusiginan na, o lɔ ye nɔngɔn ɲa fla. A bonya ye nɔngɔn ɲa kelen ye; k’a ta jusiginan fitini na ka taga a bla a jusiginanba ra, o lɔ ye nɔngɔn naani, a bonya ye nɔngɔn ɲa kelen. 
Sarakajɛnifɛn tasumadonyɔrɔ lɔ ye nɔngɔn ɲa naani; gban naani bɛ a nɔngɔn naani na. 
Tasumadonyɔrɔ janya ye nɔngɔn ɲa tan ni fla, a bonya fana ye nɔngɔn ɲa tan ni fla ye; a fan naani bɛɛ hakɛya ye kelen ye. 
Jusiginan flanan janya ye nɔngɔn ɲa tan ni naani, o bonya fana ye nɔngɔn ɲa tan ni naani. A fan naani bɛɛ hakɛya ye kelen ye. Dagbolo min k’a lamini, o lɔ ye nɔngɔn ɲa tarancɛ; dinga min k’a lamini, o dunya ye nɔngɔn ɲa kelen. A senlayɔrɔw ɲasinna terebɔyanfan le ma.» 
Cɛ ko ne ma tuun ko: «Adamaden, Dunuɲatigi Ala ko: Lon min ni aw nana sarakajɛnifɛn lɔ, ko aw bɛ sarakaw jɛni a kan, ka sarakaw jori seriseri a kan, a kɛcogo le ye nin ye: 
Sarakalasebaga minw ye Levi* ta mɔgɔw ye, Sadɔki ta durujaw, olugu dɔrɔn le bɛ se ka gbara ne ra ni saraka ye; Dunuɲatigi Ala ko ten. I bɛ misitoran kaɲaman kelen di olugu ma ka o kɛ jurumunyafa saraka* ye. 
I bɛ o saraka jori dɔ mina ka o mun sarakajɛnifɛn gban naani na, a nɔngɔn naani na, ani a dagbolo min b’a lamini na. I bɛ o kɛ ka jurumunw kafari, ka sarakajɛnifɛn saninya. 
O kɔ, o misitoran min kɛra jurumunyafa saraka ye, i bɛ o ta ka bɔ yɔrɔ saninman kɔnɔ, ka taga a jɛni Alabatosoba yɔrɔ dɔ ra, yɔrɔ min blara o baara kama. 
A tere flanan, i bɛ bakɔrɔnin dɔ mina, fiyɛn tɛ min na, ka o fana kɛ jurumunyafa saraka ye, ka sarakajɛnifɛn saninya, i ko i tun k’a saninya ni misitoran ye cogo min na. 
Ni i ka o jurumunyafa saraka bɔ, ka saraka jɛnifɛn saninya ka ban, i bɛ misitoran kaɲaman kelen ni sagajigi kelen mina bɛgankuru ra, fiyɛn tɛ minw na, ka o fana kɛ saraka ye. 
I bɛ taga ni o ye Matigi Ala ɲa kɔrɔ; sarakalasebaga bɛ kɔgɔ seriseri a kan, k’a kɛ saraka jɛnita* ye k’a di Matigi Ala ma. 
Lon o lon i ka kan ka bakɔrɔnin kelen kɛ jurumunyafa saraka ye, fɔ tere wolonfla; i bɛ misitoran kaɲaman kelen ni sagajigi kelen fana bɔ bɛgankuru ra, fiyɛn tɛ minw na, ka o fana kɛ saraka ye. 
Aw bɛna jurumun kafari kɛ fɔ tere wolonfla ka sarakajɛnifɛn saninya; aw b’a saninya k’a bla danna ne Ala ye. 
Ni o teredaw dafara tuma min na, k’a damina a tere seeginan na, ani lon tɔw bɛɛ ra, sarakalasebagaw bɛna to ka aw ta saraka jɛnitaw, ani aw ta ninsɔndiya sarakaw* bɔ sarakajɛnifɛn kan; ne bɛna sɔn aw ta sarakaw ma. Dunuɲatigi Ala ko ten.» 
﻿Ezekiyɛli.
44.
Ayiwa, o kɔ fɛ, cɛ tagara ni ne ye yɔrɔ saninman* ta terebɔyanfan donda ra, da min ɲasinna kɛnɛmayɔrɔ ma. A tun datugunin lo. 
Matigi Ala k’a fɔ ne ye ko: «Nin donda datugunin le ka kan ka to; a man kan ka dayɛlɛ. Mɔgɔ si man kan ka tɛmɛ a fɛ, sabu Matigi Ala, Izirayɛli ta Ala tɛmɛna nin da fɛ; o kosɔn a datugunin ka kan ka to tuma bɛɛ. 
Ayiwa, min ye jamana kuntigi ye, jamana kuntigi kɔni bɛ se ka sigi nin yɔrɔ ra ka domuni kɛ Matigi Ala ɲa kɔrɔ. A bɛ don bolonda fɛ, ka bɔ o bolonda kelen fɛ.» 
Cɛ tagara ni ne ye sahiliyanfan ta donda ra, Alabatosoba ɲafɛyɔrɔ ra. Ne ka flɛri kɛ k’a ye ko Matigi Ala ta nɔɔrɔ bɛ Alabatosoba fara. Ne benna ka ne ɲa biri dugu ma. 
Matigi Ala k’a fɔ ne ye ko: «Adamaden, i ɲa yɛlɛ ka flɛri kɛ, ka i toro malɔ ka mɛnni kɛ; ne bɛna ciw, ani sariya minw bɛɛ fɔ i ye Matigi Ala ta batoso ta ko ra, i ye i janto o ra kosɛbɛ. Min ye Alabatosoba donbagaw doncogo ni o bɔcogo ye, i ka kan ka i janto o ra kosɛbɛ. 
«A fɔ Izirayɛli mara mɔgɔ murutininw ye ko: ‹Dunuɲatigi Ala ko: E, Izirayɛli mara mɔgɔw, aw ta ko haramuninw bɛɛ tɛmɛna a dan kan! 
Wagati min aw bɛ na ni sarakaburu ye, ani saraka sogow ta turu, ani a jori, ka na o di ne ma, aw bɛ siya wɛrɛ mɔgɔw ladon ne ta batoso kɔnɔ, k’a to o mɔgɔ lanabari kɛnɛsigibariw ye ne ta batoso lanɔgɔ; aw ka aw ta ko haramuninw kɛ ka ne ni aw ta jɛnɲɔgɔnya* cɛn. 
Aw ma aw janto ne ta fɛn saninmanw na, nka aw ka mɔgɔ wɛrɛw le bla o baaraw ra aw nɔ ra ne ta yɔrɔ saninman kɔnɔ. 
« ‹O kosɔn ne Dunuɲatigi Ala ko: Siya wɛrɛ mɔgɔ lanabari, kɛnɛsigibari si man kan ka don ne ta yɔrɔ saninman kɔnɔ tuun, hali siya wɛrɛ minw siginin bɛ Izirayɛlimɔgɔw cɛ ra.› » 
« ‹Ayiwa, Levi* ta mɔgɔ minw kɔni mabɔra ne ra, olugu ta terenbariya kunko bɛna ben o yɛrɛ kan; sabu wagati min Izirayɛlimɔgɔw tun ka o yɛrɛ lafiri ka o kɔ don ne ra ka taga o ta batofɛnw kɔ, olugu mabɔra ne ra. 
Olugu bɛna kɛ ne ta yɔrɔ saninman* dondaw kɔrɔsibagaw le ye dɔrɔn, ani Alabatosoba baaradenw. Olugu le bɛna saraka jɛnitaw* ani saraka tɔw faga mɔgɔw ye; o bɛna to ka o baaraw le kɛ mɔgɔw ye. 
Nka i n’a fɔ o farara Izirayɛlimɔgɔw kan ka o ta jow sɔn, ka kɛ sentalon sababu ye ka Izirayɛli jama bla jurumun na, o kosɔn ne bɛ ne boro kɔrɔta ka kari, ko o ta terenbariya kunko bɛna ben o yɛrɛ kan; Matigi Ala ko ten. 
O tɛna gbara ne ra tuun ka sarakaw lase ne ma, o tɛna gbara ne ta fɛn saninmanw si ra, walama ne ta saraka saninmanbaw si ra; o ka maroyakow, ani ko haramunin minw kɛ, o kunko bɛna ben o kan. 
Ne bɛna Alabatosoba kɔrɔsiri ta baara dɔrɔn le di o ma, ani baara misɛn minw ka kan ka kɛ ka Alabatosoba kɔnɔnɔyɔrɔw labɛn.› » 
« ‹Ayiwa, sarakalasebaga minw ye Levi* ta mɔgɔw ye, Sadɔki ta durujaw, olugu minw tun ka o janto ne ta yɔrɔ saninman* na k’a baaraw kɛ, hali wagati min na Izirayɛlimɔgɔw tun mabɔra ne ra, olugu le bɛna gbara ne ra ka sarakalasebagaya kɛ, ka na ni saraka sogow ta turu ni a jori ye ne ɲa kɔrɔ; Dunuɲatigi Ala ko ten. 
Olugu dɔrɔn le bɛna don ne ta yɔrɔ saninman kɔnɔ, olugu dɔrɔn le bɛna gbara ne ta tabali ra, ka sarakalasebagaya kɛ ne ye; o bɛna o janto ne ta batoso baaraw ra. 
« ‹Ni sarakalasebagaw donna Alabatosoba lukɔnɔyɔrɔ dondaw fɛ, o ka kan ka lɛnfaniw le don. Ni o bɛ baara kɛ lukɔnɔyɔrɔ ta dondaw ra, walama Alabatosoba kɔnɔ, o man kan ka sagasifani don o yɛrɛ ra. 
O ka kan ka lɛnfani jalamugu le mini o kun na, ka lɛnfani kurusi don; o man kan ka foyi siri o yɛrɛ cɛ ra min bɛ se k’a to o ye wasi. 
Ni o bɛ bɔ tuma o tuma ka taga lukɛnɛba ra, ka taga lukɛnɛba ra jama nɔ fɛ, o ka kan ka o ta sarakalasebaga faniw bɔ o yɛrɛ ra ka o bla yɔrɔ saninman ta bonw kɔnɔ, ka fani wɛrɛw don ka bɔ, janko jama ra mɔgɔ dɔ kana na maga o fani saninmanw na, ka sa. 
« ‹Sarakalasebaga man kan k’a kun li, nka a fana man kan ka a kunsigi to a ye janya. A ka kan k’a kunsigi tigɛ k’a dakaɲa. 
« ‹Sarakalasebaga si man kan ka duvɛn min ka don Alabatosoba lu kɔnɔ. 
« ‹Sarakalasebaga man kan ka muso cɛ sanin, walama muso furusanin furu; a ka kan ka sunguru le furu, min ye Izirayɛli mara mɔgɔ dɔ ye, walama muso cɛ sanin min ta cɛ fana tun ye sarakalasebaga dɔ ye. 
« ‹Sarakalasebagaw ka kan ka ne ta mɔgɔw karan, janko fɛn minw blara danna Ala ye, mɔgɔw ye o fɛnw, ani fɛngbansanw lɔn ka o bɔ ɲɔgɔn na, ka fɛn saninyaninw, ani fɛn saninyabariw lɔn ka o bɔ ɲɔgɔn na. 
« ‹Ni sarakalasebaga bɛ kiti tigɛ, a ka kan ka lɔ can le kan, ka kiti tigɛ ka kaɲa ni ne ta kolatigɛninw ye. « ‹Sarakalasebagaw ka kan ka ne ta ɲanagbɛw bɛɛ kɛ ka kaɲa ni ne ta sariyaw, ani ne ta cifɔninw ye, ka ne ta Nɛnɛkirilonw* kɛ lon saninmanw ye. 
« ‹Sarakalasebaga man kan ka gbara mɔgɔ dɔ su ra, janko a kana na a yɛrɛ lanɔgɔ; a bɛ se ka gbara min na, o ye a facɛ ye, walama a bamuso, walama a dencɛ, walama a denmuso, walama a balemacɛ, walama a balemamuso min ma furu fɔlɔ. 
Nka ni o ɲɔgɔnna lo, a ka kan k’a yɛrɛ saninya; a saninyanin kɔ, a ka kan ka tere wolonfla kɛ sani a ye a ta baara damina. 
Ni a donna yɔrɔ saninman lukɔnɔyɔrɔ ra lon min na, a ka kan ka jurumun yafa saraka* dɔ bɔ a yɛrɛ ye; Dunuɲatigi Ala ko ten. 
« ‹Ayiwa, sarakalasebagaw bɛna ninyɔrɔ min sɔrɔ, o ye nin ye: Ne yɛrɛ le bɛna kɛ olugu ninyɔrɔ ye. Aw man kan ka yɔrɔ si di o ma k’a kɛ o tɔgɔra ta ye Izirayɛli jamana ra, sabu ne yɛrɛ le ye olugu ta yɔrɔ ye. 
O bɛna siman sarakaw* le domu, ani jurumunyafa sarakaw, ani hakɛbɔ sarakaw*; ni fɛn o fɛn ka bla danna Ala ye Izirayɛli jamana ra, o bɛ kɛ sarakalasebagaw ta ye. 
Simankura suguya bɛɛ kun fɔlɔ, min ye a bɛɛ ra ɲumanman ye, ani saraka suguya bɛɛ, o bɛɛ ye sarakalasebagaw ta ye; aw ka kan ka aw ta mugu bɛɛ ra ɲumanman fana saraka di o ma, janko ne ye baraka don aw ta gba ye. 
« ‹Sarakalasebaga man kan ka bɛgan jufanin sogo domu, walama wara datɔ, ni a kɛra kɔnɔ ye walama bɛgan suguya wɛrɛ.› » 
﻿Ezekiyɛli.
45.
«Ayiwa, ni aw nana taga kɛ jamana taran ye tuma min na ka bɛɛ ninyɔrɔ di a ma, aw ye dugukolo dɔ bla danna jamana kɔnɔ Matigi Ala ye, ka o kɛ dugukolo saninyanin ye. A janya ye kɛ nɔngɔn ɲa waga mugan ni looru, a bonya ye kɛ nɔngɔn ɲa waga mugan. O dugukolo yɔrɔ bɛɛ bɛna kɛ yɔrɔ saninyanin ye. 
Aw ye yɔrɔ dɔ suma o dugukolo kan, ka a bonya ni a janya bɛɛ kɛ kelen ye, k’a kɛ nɔngɔn ɲa kɛmɛ looru; o yɔrɔ bɛ kɛ Alabatosoba saninman lɔyɔrɔ ye. Aw ye furancɛ dɔ to Alabatosoba lamini bɛɛ ra; o furancɛ bonya ye kɛ nɔngɔn ɲa bilooru. 
«O kɔ, Alabatosoba yɔrɔ saninman* ni a yɔrɔ saninmanba* bɛ lɔ fan min na, aw ye yɔrɔ dɔ dan bɔ o fan na, ka o janya kɛ nɔngɔn ɲa waga mugan ni looru ye, k’a bonya kɛ nɔngɔn ɲa waga tan ye. 
O yɔrɔ bɛ kɛ yɔrɔ saninman ye jamana kɔnɔ; a bɛ kɛ sarakalasebagaw ta ye, sarakalasebaga minw bɛ yɔrɔ saninman ta baara kɛ, ka gbara Matigi Ala ra ka sarakaw bɔ a ye. Olugu ta bonw bɛna lɔ o yɔrɔ le ra; o yɔrɔ dɔ le fana bɛna bla danna ka kɛ yɔrɔ saninman lɔyɔrɔ ye. 
«Dugukolo fan dɔ min tora, min fana janya ye nɔngɔn ɲa waga mugan ni looru, k’a bonya kɛ nɔngɔn ɲa waga tan, o yɔrɔ bɛ kɛ Levi ta mɔgɔw ta ye, minw bɛ o janto Alabatosoba ra; olugu ta duguw bɛna kɛ o yɔrɔ ra, ka o kɛ o sigiyɔrɔw ye. 
«Ayiwa, aw ye yɔrɔ dɔ wɛrɛ danbɔ o dugukolo saninman kɛrɛ fɛ, ka o bonya kɛ nɔngɔn ɲa waga looru, k’a janya kɛ nɔngɔn ɲa waga mugan ni looru, ka o kɛ dugu dɔ lɔyɔrɔ ye; o dugu bɛna kɛ Izirayɛlimɔgɔw bɛɛ ta ye.» 
«Min ye jamana kuntigi ye, aw bɛna yɔrɔ fla le di ale ma. Yɔrɔ kelen bɛ kɛ dugukolo saninman ni dugu terebenyanfan na, ka taga a bla fɔ kɔgɔjiba ra, yɔrɔ tɔ kelen bɛ kɛ dugukolo saninman ni dugu terebɔyanfan na, ka taga se fɔ Izirayɛli jamana dan ma terebɔyanfan na. Kuntigi ta yɔrɔw bɛɛ kelen kelen bonya ka kan ka kɛ i ko Izirayɛlimɔgɔ tɔw ta maraw bonya. 
O le bɛna kɛ ale ta yɔrɔ ye Izirayɛli jamana ra. Ni o kɛra, ne ta jamana kuntigiw tɛna to ka jamanadenw tɔɲɔ tuun; o bɛna jamana to Izirayɛlimɔgɔw fɛ, o bɛɛ ni o ta yɔrɔ.» 
Dunuɲatigi Ala ko: Aw Izirayɛli kuntigiw, aw ta tɛmɛna a dan kan dɛ! Aw ye benkanni ni mɔgɔw minakojuguya da bla, ka can ni terenninya sira tagama, ka ne ta mɔgɔw tɔɲɔri dabla; Dunuɲatigi Ala ko ten. 
«Aw ta sumanikɛminanw ka kan ka dafa; aw ta sumanikɛfɛnw, minw ye efa ye, ani bati, olugu bɛɛ ka kan ka dafa. 
Efa ni bati kɔnɔ ka kan kɛ kelen ye. Homɛri ɲa tan ka kan ka bɛn bati ɲa kelen ma, a ka kan ka bɛn efa ɲa kelen ma fana. O sumanikɛfɛnw bɛɛ ka kan ka bɛn ni Homɛri ta jate le ye. 
Aw ta sumanikɛfɛnw gbiriya ka kan ka kaɲa ni ɲɔgɔn ye. Sikele kelen ta gbiriya ka kan ka bɛn gera mugan ta gbiriya ma. Mini kelen ta gbiriya ka kan ka bɛn sikele biwɔɔrɔ ta gbiriya ma.» 
«Aw ka kan ka aw borofɛnw di saraka ye cogo min na o flɛ nin ye: Ni alikama* kilo kɛmɛ saba bɛ aw fɛ, aw ka kan ka kilo looru le di; ni ɔrize kilo kɛmɛ saba bɛ aw fɛ, aw ka kan ka kilo looru le di fana. 
«Min ye turu ye, ni turu litiri binaani bɛ aw fɛ, aw ka kan ka litiri naani le di; sumanikɛfɛn minw ye kɔri ni homɛri ye, olugu bɛɛ kɔnɔ ye kelen ye; homɛri ɲa kelen bɛ bɛn litiri kɛmɛ naani le ma. 
«Min ye bɛgan misɛnw ye, ni bɛganw ka bɛgan kɛmɛ fla bɔ Izirayɛli jamana ta bɛganmarayɔrɔ min o min na, aw ka kan ka bɛgan kelen le bɔ, ka o fara siman sarakaw* kan, walama ka o kɛ saraka jɛnitaw* ye, walama ninsɔndiya sarakaw*, janko ka jurumunw kafari. Dunuɲatigi Ala ko ten. 
«Izirayɛli jamanadenw bɛɛ ka kan ka o fɛnw bɔ ka o di Izirayɛli jamana kuntigi ma. 
Jamana kuntigi le bɛna o sarakakow ɲanabɔ: saraka jɛnitaw, ani siman sarakaw, ani rɛzɛnji saraka* minw ka kan ka bɔ ɲanagbɛw wagatiw ra, ani karokura ɲanagbɛw ra, ani Nɛnɛkirilonw* na, ani Izirayɛli jamana ta ɲanagbɛlonbaw bɛɛ ra. A bɛna jurumunyafa sarakaw* bɔ, ani siman sarakaw, ani saraka jɛnitaw, ani ninsɔndiya sarakaw, janko ka Izirayɛli mara mɔgɔw ta jurumunw kafari.» 
Dunuɲatigi Ala ko: San karo fɔlɔ, tere fɔlɔ, aw ka kan ka misitoran kaɲaman kelen mina, fiyɛn tɛ min na, ka o kɛ saraka ye ka yɔrɔ saninman* saninya. 
Sarakalasebaga bɛ jurumunyafa saraka* jori dɔ mina, ka o mun Alabatosoba dondaw ta konw na, ani sarakajɛnifɛn* jusiginan fan naani na, ani lukɔnɔyɔrɔ donda ta konw na. 
Karo tere wolonflanan, aw ka kan ka o sarakaw ɲɔgɔn bɔ tuun; ni mɔgɔ dɔ ka jurumun kɛ k’a sɔrɔ a ma a lawuri a kama, walama ni a m’a lɔn, o jurumun bɛ kafari, ka Alabatosoba saninya. 
«San karo fɔlɔ tere tan ni naani, o bɛna kɛ aw ta Jɔnyaban ɲanagbɛ* ye. O bɛna kɛ tere wolonfla ɲanagbɛ le ye. Aw ka kan ka burufunubari le domu. 
O lon na, jamana kuntigi bɛ misitoran kelen kɛ jurumunyafa saraka ye, ale ni jama bɛɛ kosɔn. 
Ɲanagbɛ tere wolonfla bɛɛ kelen kelen na, a ka kan ka misitoran wolonfla ni sagajigi wolonfla mina, fiyɛn tɛ minw na, ka o kɛ saraka jɛnita* ye ka o di Matigi Ala ma; a bɛ bakɔrɔnin kelen fana kɛ jurumunyafa saraka ye lon o lon. 
A ka kan ka siman kilo bisaba kɛ siman saraka* ye ka o fara misitoran saraka bɛɛ kelen kelen kan, ani sagajigi saraka bɛɛ kelen kelen kan, ka turu litiri wɔɔrɔ fara siman saraka kilo bisaba bɛɛ kelen kelen kan. 
«San karo wolonflanan tere tan ni naani ta ɲanagbɛ ra, a ka kan ka o jurumunyafa saraka, ani o saraka jɛnita, ani o siman saraka ɲɔgɔn dɔ bɔ tuun, ani turu, fɔ tere wolonfla.» 
﻿Ezekiyɛli.
46.
Dunuɲatigi Ala ko: Alabatosoba lukɔnɔyɔrɔ ta donda min bɛ terebɔyanfan na, o da datugunin ka kan ka to lɔgɔkun baarakɛlon tere wɔɔrɔ bɛɛ kɔnɔ; nka a ka kan ka dayɛlɛ Nɛnɛkirilon* na, ani karokura ɲanagbɛ* lon na. 
Ni jamana kuntigi bɛ na ka bɔ lukɛnɛba ra, a ka kan ka don bolonda le fɛ, ka taga lɔ donda ta konw kɛrɛ fɛ. Sarakalasebagaw bɛ ale ta saraka jɛnitaw* ni a ta ninsɔndiya sarakaw* bɔ. Jamana kuntigi b’a kinbiri gban dakun kan k’a ɲa biri dugu ma ka Ala bato, o kɔ, a bɛ bɔ ka taga; da yɛlɛnin bɛ to fɔ wula fɛ. 
Jamana mɔgɔ tɔw bɛna o kinbiri gban ka Matigi Ala bato donda ra Nɛnɛkirilonw le ra, ani karokura ɲanagbɛw ra. 
«Jamana kuntigi bɛna saraka jɛnita min di Matigi Ala ma Nɛnɛkirilon na, o bɛ kɛ sagaden wɔɔrɔ ye, fiyɛn tɛ minw na, ani sagajigi kelen, fiyɛn tɛ min na. 
A bɛ siman saraka* min fara sagajigi kan, o ye siman kilo bisaba ye; ni siman saraka hakɛya min ka a yɛrɛ diya a bɛ o fara sagaden kan. A bɛ turu litiri wɔɔrɔ kɛ siman saraka kilo bisaba bɛɛ kelen kelen kan. 
Karokura ɲanagbɛlon na, a bɛ misitoran kaɲaman kelen kɛ saraka ye, fiyɛn tɛ min na, ani sagaden cɛman wɔɔrɔ, ani sagajigi kelen, fiyɛn tɛ min na. 
A bɛna siman saraka min fara misitoran kan, o ye siman kilo bisaba ye; min bɛ fara sagajigi kan, o fana ye siman kilo bisaba ye; ni siman saraka hakɛya min ka a yɛrɛ diya, a bɛ o fara sagaden kan. A bɛ turu litiri wɔɔrɔ kɛ siman saraka kilo bisaba bɛɛ kelen kelen kan. 
«Ni jamana kuntigi bɛ don, a bɛ don bolonda le fɛ, a fana bɛ bɔ o da kelen le fɛ. 
«Nka ni jamana mɔgɔ tɔw bɛna Matigi Ala bato ɲanagbɛlonbaw ra, ni o ka don sahiliyanfan ta donda fɛ ka taga Matigi Ala bato, o ka kan ka bɔ woroduguyanfan ta da le fɛ; ni o ka don woroduguyanfan ta donda fɛ, o ka kan ka bɔ sahiliyanfan ta da le fɛ. O bɛ don da min fɛ, o man kan ka sekɔ ka bɔ o da kelen fɛ; o bɛ bɔ da tɔ kelen le fɛ, min ɲasinna o donda ma. 
Jamana kuntigi ka kan ka kɛ ni jama ye; a bɛ don ni o dontɔ ye, ka bɔ ni o bɔtɔ ye.» 
«Ɲanagbɛlonw ani lonbaw ra, siman saraka* min ka kan ka fara misitoran ta saraka kan, o ye siman kilo bisaba ye; min ka kan ka fara sagajigi kan, o ye siman kilo bisaba ye. Ni siman saraka hakɛya min ka aw yɛrɛ diya, aw bɛ o fara sagaden kan. Aw bɛ turu litiri wɔɔrɔ kɛ siman saraka kilo bisaba bɛɛ kelen kelen kan. 
«Ni jamana kuntigi b’a fɛ k’a yɛrɛ diyanya saraka* jɛnita le bɔ k’a di Matigi Ala ma, walama a yɛrɛ diyanya ninsɔndiya saraka*, o tuma aw bɛ terebɔyanfan donda dayɛlɛ a ye, a bɛ don k’a ta saraka jɛnita ni a ta ninsɔndiya saraka bɔ, i n’a fɔ a b’a kɛ cogo min na Nɛnɛkirilonw* na; o kɔ, a bɛ bɔ. Ni a bɔra, aw bɛ da datugu a nɔ ra. 
«Aw ka kan ka sagaden kelen kɛ saraka jɛnita ye lon o lon, ka o di Matigi Ala ma, sagaden min si ye san kelen, ani fiyɛn tɛ min na. Aw ka kan ka o kɛ lon o lon sɔgɔma. 
Aw ka kan ka siman saraka dɔ fara o kan lon o lon sɔgɔma; o ye kɛ mugu kilo looru ye, turu litiri fla bɛ kɛ ka o mugu nɔɔni. O ye Matigi Ala ta siman saraka le ye. Cifɔnin lo min ka kan ka kɛ wagati bɛɛ; a tɛ yɛlɛma. 
Lon o lon sɔgɔma, aw ka kan ka o sagaden kɛ saraka ye, ani a siman saraka, ani a turu. Saraka jɛnita* lo, min tɛ dabla ka ye.» 
«Dunuɲatigi Ala ko: Ni jamana kuntigi ka dɔ bɔ a yɛrɛ ta dugukolo ra ka o di a dencɛ dɔ ma, o yɔrɔ bɛ kɛ a dencɛ ta ye; o kɔ, a bɛ kɛ dencɛ ta denw fana ta ye. O yɔrɔ bɛ kɛ olugu ta cɛn le ye. 
Nka ni a ka dɔ bɔ a ta dugukolo ra ka o di a ta jɔncɛ dɔ le ma, o yɔrɔ bɛ kɛ o jɔncɛ ta ye fɔ ka taga se yafarisan ma; ni yafarisan sera, yɔrɔ bɛ sekɔ jamana kuntigi ma tuun. Jamana kuntigi dencɛw dɔrɔn le bɛ se ka o facɛ cɛn ta. 
Jamana kuntigi man kan ka jamanadenw ta dugukolo yɔrɔ si mina o ra. A man kan ka o ta yɔrɔw bɔsi o ra. A bɛ yɔrɔ min di a dencɛw ma ka o kɛ o ta cɛn ye, a ka kan ka o bɔ a yɛrɛ ta dugukolo le ra, janko ne ta mɔgɔw si kana gbɛn ka bɔ o ta yɔrɔ ra.» 
«Ayiwa, da min bɛ sarakalasebagaw ta bon saninmanw ta donda kɛrɛ fɛ sahiliyanfan na, cɛ tagara don ni ne ye o da fɛ. Ne ka yɔrɔ dɔ ye kɔnɔnɔyɔrɔ ra, terebenyanfan na. 
A k’a fɔ ne ye ko: ‹Sarakalasebagaw bɛna hakɛbɔ sarakaw* ni jurumunyafa sarakaw* sogo tobi nin yɔrɔ le ra, ani siman sarakaw*; o man kan ka bɔ ka taga ni o fɛnw ye lukɛnɛba ra, janko jama ra mɔgɔ dɔ kana na maga o fɛn saninmanw na, ka sa.› » 
O kɔ, a tagara ni ne ye lukɛnɛba ra, ka taga tɛmɛ ni ne ye lukɛnɛba nɔngɔn naani bɛɛ ra. Ne ka lukɛnɛ fitini dɔ ye lukɛnɛba nɔngɔn bɛɛ kelen kelen na. 
Lukɛnɛba nɔngɔn naani na, lukɛnɛ fitini koorinin dɔw tun bɛ yi. O janya tun ye nɔngɔn ɲa binaani, o bonya ye nɔngɔn ɲa bisaba. O naani bɛɛ bonya ni o janya tun ye kelen ye, o tun bɛ lukɛnɛba nɔngɔnw le ra. 
O tun ka o lukɛnɛ fitini bɛɛ koori ni kogo dɔ ye. Tasumadonyɔrɔ tun bɛ o kogo kɛrɛ fɛ k’a lamini. 
Cɛ k’a fɔ ne ye ko: «Alabatosoba baaradenw bɛ jama ta sarakasogow tobi gbabugu minw kɔnɔ, olugu le ye nin ye.» 
﻿Ezekiyɛli.
47.
O kɔ, cɛ sekɔra ni ne ye Alabatosoba donda ra. Ne ka ji dɔ woyotɔ ye ka bɔ Alabatosoba donda dakun jukɔrɔ, ka taga terebɔyanfan na, sabu Alabatosoba ɲa tun sinna terebɔyanfan le ma. Ji tun bɛ woyora ka bɔ Alabatosoba jukɔrɔ, a woroduguyanfan na, ka na tɛmɛ sarakajɛnifɛn* kɛrɛ fɛ, a woroduguyanfan na. 
Cɛ bɔra ni ne ye Alabatosoba sahiliyanfan ta donda fɛ. A munumununa ni ne ye kɛnɛ ma, ka taga se fɔ terebenyanfan ta donda ma; ne k’a ye ko ji bɛ woyora ka bɔ o donda woroduguyanfan na. 
Cɛ gbarara ni ne ye terebɔyanfan na; sumanikɛjuru dɔ tun b’a boro. A ka nɔngɔn ɲa waga kelen suma, ka o tagama ni ne ye ji kɛrɛ fɛ; o kɔ, a ka ji cɛtigɛ ni ne ye; ji sera ne senkuruw ma. 
A ka nɔngɔn ɲa waga kelen wɛrɛ suma, ka o tagama ni ne ye ji kɛrɛ fɛ; a ka ji cɛtigɛ ni ne ye ka yɛlɛma ka na fan dɔ ra. Ji sera ne kinbirikunw ma. A ka nɔngɔn ɲa waga kelen wɛrɛ suma, ka o tagama ni ne ye ji kɛrɛ fɛ; a ka ji cɛtigɛ ni ne ye ka yɛlɛma ka taga fan dɔ ra. Ji sera fɔ ne soro ra. 
A ka nɔngɔn ɲa waga kelen wɛrɛ suma, ka o tagama ni ne ye ji kɛrɛ fɛ minkɛ, o yɔrɔ ra ji kɛra kɔba ye; ne tun tɛ se k’a cɛtigɛ, sabu ji tun ka dun. Mɔgɔ tun tɛ se k’a cɛtigɛ ni i ma ji lɔn. A tun kɛra jiba le ye, mɔgɔ tɛ se ka tagama ka min cɛtigɛ i sen na. 
Cɛ ko ne ma ko: «Adamaden, i ka nin ye wa?» A sekɔra ni ne ye jida ra tuun. 
An sera yi minkɛ, ne ka yirisun caman ye ji fan fla bɛɛ ra. 
A ko ne ma tuun ko: «Nin ji bɛna woyo ka taga jamana terebɔyanfan na, ka jigi ka taga Zuridɛn kɛnɛgbɛ ra, ka sɔrɔ ka taga kɛ Kɔgɔji sanin na. Ni a donna kɔgɔji ra, kɔgɔji ta ji bɛ saninya. 
Ni nin ji ka woyo ka se yɔrɔ o yɔrɔ, o yɔrɔ fɛnɲanamanw bɛɛ bɛ ɲanamanya, ka caya. Jɛgɛw bɛ caya kosɛbɛ, sabu ni nin ji ka se kɔgɔji ma, a bɛ saninya; ni nin ji ka se yɔrɔ o yɔrɔ, o yɔrɔ fɛnw bɛɛ bɛ ɲanamanya ka caya. 
Jɛgɛminabagaw bɛna na jida ra. O bɛna o ta jɔw yɛrɛgɛ, k’a ta Ɛni Gedi ka taga a bla fɔ Ɛni Egilayimu; jɛgɛ suguya caman bɛna sɔrɔ yi, k’a kɛ i ko Kɔgɔjiba ta jɛgɛw. Jɛgɛw bɛna caya kosɛbɛ. 
Nka kɔ fitiniw, ani jiborow, olugu tɛna saninya; o yɔrɔw bɛna kɛ kɔgɔbɔyɔrɔw ye. 
Yiri suguya bɛɛ bɛna wuri ji fan fla ra. O yiriw flaburuw tɛna ja ka ye, o denw fana tɛna ban ka ye. O bɛna den karo o karo, sabu ji bɛ bɔ yɔrɔ saninman* jukɔrɔ ka o sɔn. Mɔgɔw bɛna o yiridenw domu, k’a flaburuw kɛ fla ye.» 
Dunuɲatigi Ala ko: Aw bɛna jamana min taran Izirayɛli ta duruja tan ni fla ra, k’a kɛ o ta yɔrɔw ye, o jamana danw flɛ nin ye; Yusufu ta duruja ka kan ka mara fla le sɔrɔ. 
Aw bɛna jamana taran, ka o bɛɛ ninyɔrɔ kɛ kelen ye, sabu ne ka ne boro kɔrɔta ka kari ko ne bɛ nin jamana di aw bɛmaw ma; o ra nin jamana bɛna kɛ aw ta ye. 
«Jamana danw flɛ nin ye: Jamana sahiliyanfan bɛ damina Kɔgɔjiba ra; sira min bɛ tɛmɛ Hɛtilɔn, ani Lebo Hamati, ani Sedadi, a bɛ tɛmɛ o sira fɛ, 
ka taga se Berota ni Sebarayimu, dugu fla min bɛ Damasi mara ni Hamati mara cɛ ma, ka bɔ yi ka tɛmɛ Hasɛri Tikɔn, min bɛ Haran jamana dan na. 
O cogo ra, o dancɛ bɛ damina kɔgɔjiba ra ka taga se fɔ Hasari Enan mara ra, terebɔyanfan na. Damasi mara ni Hamati mara le bɛ kɛ a dan ye. O le ye sahiliyanfan ta dancɛ ye. 
«Jamana terebɔyanfan ta dancɛ bɛ damina Damasi mara ni Haran mara furancɛ ra, ka tɛmɛ Zuridɛn kɛnɛgbɛba fɛ, Galadi mara ni Izirayɛli mara furancɛ ra, ka taga se fɔ Tamari, Kɔgɔji sanin ma. O le ye terebɔyanfan ta dancɛ ye. 
«Woroduguyanfan ta dancɛ bɛ damina Tamari, ka taga fɔ Meriba ta ji yɔrɔ ra, min bɛ Kadɛsi. A bɛ tɛmɛ Meriba kɔ kɛrɛ fɛ, ka taga a bla Kɔgɔjiba ra. O le ye woroduguyanfan ta dancɛ ye. 
«Terebenyanfan na, Kɔgɔjiba le bɛna kɛ jamana dan ye, k’a ta woroduguyanfan na ka taga a bla fɔ Lebo Hamati, sahiliyanfan na. O le ye terebenyanfan ta dancɛ ye. 
«Aw ka kan ka nin jamana taran Izirayɛli ta durujaw bɛɛ le ra. 
Aw b’a taran ɲɔgɔn na, ka bɛɛ ninyɔrɔ di a ma; lonan minw sigira aw cɛ ra ka denw sɔrɔ aw cɛ ra, aw bɛ olugu fana ninyɔrɔ di o ma. Aw ka kan ka olugu fana jate i ko Izirayɛliden dɔw; o ka kan ka o ta dugukolo ninyɔrɔ sɔrɔ i ko Izirayɛli ta duruja tɔw. 
O lonanw sigira duruja minw cɛ ra, aw ka kan ka o ta yɔrɔ di o ma ni o duruja mɔgɔw le ye. Dunuɲatigi Ala ko ten.» 
﻿Ezekiyɛli.
48.
Izirayɛli ta durujaw tɔgɔw ye nin ye, ani o ta dugukolo ninyɔrɔw. «Dan ta duruja bɛ mara kelen sɔrɔ fɔ sahiliyanfan na, Hɛtilɔn ni Lebo Hamati ni Hasari Enan ta sira kɛrɛ fɛ, Damasi mara ni Hamati mara kɛrɛ fɛ. A bɛ damina jamana terebɔyanfan ta dan na ka taga se fɔ kɔgɔjiba ma terebenyanfan na. 
«Asɛri ta duruja bɛ mara kelen sɔrɔ ka gban Dan ta duruja ta mara ra, k’a ta terebɔyanfan na ka taga a bla terebenyanfan na. 
«Nɛfitali ta duruja bɛ mara kelen sɔrɔ ka gban Asɛri ta duruja ta mara ra, k’a ta terebɔyanfan na ka taga a bla terebenyanfan na. 
«Manase ta duruja bɛ mara kelen sɔrɔ ka gban Nɛfitali ta duruja ta mara ra, k’a ta terebɔyanfan na ka taga a bla terebenyanfan na. 
«Efirayimu ta duruja bɛ mara kelen sɔrɔ ka gban Manase ta duruja ta mara ra, k’a ta terebɔyanfan na ka taga a bla terebenyanfan na. 
«Rubɛn ta duruja bɛ mara kelen sɔrɔ ka gban Efirayimu ta duruja ta mara ra, k’a ta terebɔyanfan na ka taga a bla terebenyanfan na. 
«Zuda ta duruja bɛ mara kelen sɔrɔ ka gban Rubɛn ta duruja ta mara ra, k’a ta terebɔyanfan na ka taga a bla terebenyanfan na.» 
«Aw bɛna dugukolo dɔ danbɔ Zuda mara dan na, k’a ta terebɔyanfan na ka taga a bla terebenyanfan, ka o bla danna. A bonya ye kɛ nɔngɔn ɲa waga mugan ni looru, a janya ni mara tɔw janya ye kɛ kelen ye, k’a ta terebɔyanfan na ka taga a bla terebenyanfan na. Yɔrɔ saninman* bɛna lɔ o yɔrɔ cɛmancɛ le ra. 
Aw bɛna dugukolo min bla danna Matigi Ala ye, o janya bɛna kɛ nɔngɔn ɲa waga mugan ni looru, k’a bonya kɛ nɔngɔn ɲa waga tan. 
O yɔrɔ saninman bɛna kɛ sarakalasebagaw ta yɔrɔ ye. A janya bɛna kɛ nɔngɔn ɲa waga mugan ni looru sahiliyanfan na, k’a bonya kɛ nɔngɔn ɲa waga tan terebenyanfan na, k’a bonya fana kɛ nɔngɔn ɲa waga tan terebɔyanfan na, k’a janya kɛ nɔngɔn ɲa waga mugan ni looru woroduguyanfan na. Matigi Ala ta batoso saninman bɛna kɛ o yɔrɔ cɛmancɛ ra. 
O yɔrɔ bɛna kɛ sarakalasebaga saninmanw ta ye, Sadɔki ta durujaw, minw ka ne ta baara kɛ ni kankelentigiya ye; o ma ne kan bla i ko Levi* ta mɔgɔw k’a kɛ cogo min na tuma min na Izirayɛlimɔgɔ tɔw tun ka ne kan bla. 
Dugukolo min danbɔra jamana kɔnɔ, nin yɔrɔ bɛna bɔ o dugukolo le ra, k’a kɛ sarakalasebaga saninmanw ta ye, k’a kɛ yɔrɔ saninmanba* ye. Levi ta mɔgɔw ta yɔrɔ bɛna gban olugu ta yɔrɔ ra. 
«Levi ta mɔgɔw ta yɔrɔ bɛna gban sarakalasebagaw ta yɔrɔ ra; a janya bɛna kɛ nɔngɔn ɲa waga mugan ni looru, k’a bonya kɛ nɔngɔn ɲa waga tan. A janya bɛɛ lajɛnnin bɛna kɛ nɔngɔn ɲa waga mugan ni looru, k’a bonya kɛ nɔngɔn ɲa waga tan. 
Mɔgɔ man kan ka o dugukolo fiyeere walama k’a falen. Nin yɔrɔw ye jamana bɛɛ ra yɔrɔɲumanw le ye; a man kan k’a di mɔgɔ ma, sabu a blara danna ka kɛ Matigi Ala ta yɔrɔ saninman le ye.» 
«Ayiwa, dugukolo tɔ min bɛna to, o bonya bɛna kɛ nɔngɔn ɲa waga looru, k’a janya kɛ nɔngɔn ɲa waga mugan ni looru. O dugukolo bɛna kɛ yɔrɔgbansan le ye. A bɛna kɛ dugu lɔyɔrɔ ye, ka kɛ mɔgɔw sigiyɔrɔ ye; a kɛrɛfɛyɔrɔw bɛna kɛ bɛgan marayɔrɔw ye. Dugu yɛrɛ bɛ lɔ yɔrɔ cɛmancɛ ra. 
«Dugu janya ni a bonya flɛ nin ye: A sahiliyanfan bonya ye nɔngɔn ɲa waga naani ni kɛmɛ looru, a woroduguyanfan bonya ye nɔngɔn ɲa waga naani ni kɛmɛ looru, a terebɔyanfan bonya ye nɔngɔn ɲa waga naani ni kɛmɛ looru, a terebenyanfan bonya ye nɔngɔn ɲa waga naani ni kɛmɛ looru. 
Dugu kɛrɛfɛyɔrɔ minw ye bɛganmarayɔrɔw ye, o bonya ye nɔngɔn ɲa kɛmɛ fla ni bilooru sahiliyanfan na, nɔngɔn ɲa kɛmɛ fla ni bilooru woroduguyanfan na, nɔngɔn ɲa kɛmɛ fla ni bilooru terebɔyanfan na, nɔngɔn ɲa kɛmɛ fla ni bilooru terebenyanfan na. 
«Yɔrɔ tɔ min belen bɛna to o dugukolo saninman kɛrɛfɛyɔrɔ fla ra, o yɔrɔ dɔ janya bɛna kɛ nɔngɔn ɲa waga tan ye dugu terebɔyanfan na, yɔrɔ dɔ janya bɛna kɛ nɔngɔn ɲa waga tan ye dugu terebenyanfan na. Dugumɔgɔw bɛna o yɔrɔw sɛnɛ ka o ta baro bɔ o ra. 
Izirayɛli ta duruja min o min bɛ baara kɛ dugu kɔnɔ, olugu bɛɛ bɛ se ka o yɔrɔw sɛnɛ. 
«O dugukolo min blara danna, o bɛɛ lajɛnnin janya bɛna kɛ nɔngɔn ɲa waga mugan ni looru ye, a bonya fana bɛ kɛ nɔngɔn ɲa waga mugan ni looru. O yɔrɔ tarancɛ ta tarancɛ le bɛ kɛ dugu lɔyɔrɔ ye. 
«Yɔrɔ minw tora yɔrɔ saninman ni dugu lɔyɔrɔ fan fla ra, o yɔrɔw bɛna kɛ jamana kuntigi ta ye. Terebɔyanfan na, a bɛ damina dugukolo saninman dan na, min ye nɔngɔn ɲa waga mugan ni looru ye, ka taga a bla fɔ jamana terebɔyanfan dan na. Terebenyanfan na, a bɛ damina dugukolo saninman dan na min fana ye nɔngɔn ɲa waga mugan ni looru ye, ka taga a bla fɔ jamana dan na terebenyanfan na. O ra, yɔrɔ saninman ni Alabatosoba saninman bɛna kɛ jamana dugukolo saninman cɛmancɛ le ra. 
O cogo ra, Levi* ta mɔgɔw ta yɔrɔ ni dugu lɔyɔrɔ bɛna kɛ jamana kuntigi ta yɔrɔ fla cɛ ma. Zuda ta duruja ta yɔrɔ bɛna kɛ jamana kuntigi ta yɔrɔw sahiliyanfan na, Boniyaminu ta duruja ta yɔrɔ bɛna kɛ a woroduguyanfan na.» 
«Duruja tɔw ninyɔrɔw flɛ nin ye: Boniyaminu ta duruja bɛna mara kelen sɔrɔ, k’a ta terebɔyanfan na, ka taga a bla terebenyanfan na. 
«Simeyɔn ta duruja bɛna mara kelen sɔrɔ, ka gban Boniyaminu ta duruja ta mara ra, k’a ta terebɔyanfan na ka taga a bla terebenyanfan na. 
«Isakari ta duruja bɛna mara kelen sɔrɔ, ka gban Simeyɔn ta duruja ta mara ra, k’a ta terebɔyanfan na ka taga a bla terebenyanfan na. 
«Zabulɔn ta duruja bɛna mara kelen sɔrɔ, ka gban Isakari ta duruja ta mara ra, k’a ta terebɔyanfan na ka taga a bla terebenyanfan na. 
«Gadi ta duruja bɛna mara kelen sɔrɔ, ka gban Zabulɔn ta duruja ta mara ra, k’a ta terebɔyanfan na ka taga a bla terebenyanfan na. 
«Gadi ta mara dan min bɛ woroduguyanfan na, o le bɛna kɛ jamana dan ye woroduguyanfan na. A bɛ damina Tamari, terebɔyanfan na ka taga a bla fɔ Meriba ta ji yɔrɔ ra, min bɛ Kadɛsi, ka sɔrɔ ka tɛmɛ Misiran kɔba kɛrɛ fɛ ka taga a bla Kɔgɔjiba ra. 
«Ayiwa, aw bɛna nin jamana le taran Izirayɛli ta durujaw ra, k’a kɛ o ta sigiyɔrɔw ye; aw ka kan ka a taran nin cogo le ra. Dunuɲatigi Ala ko ten.» 
«Dugu dondaw cogoya flɛ nin ye, k’a damina sahiliyanfan na, min janya ye nɔngɔn ɲa waga naani ni kɛmɛ looru ye: 
Izirayɛli ta durujaw tɔgɔw le bɛna la dugu dondaw ra. Donda saba bɛna kɛ dugu sahiliyanfan na: Rubɛn ta donda, ani Zuda ta donda, ani Levi ta donda. 
«Dugu terebɔyanfan fana janya ye nɔngɔn ɲa waga naani ni kɛmɛ looru ye. O fana ye donda saba: Yusufu ta donda, ani Boniyaminu ta donda, ani Dan ta donda. 
«Dugu woroduguyanfan fana janya ye nɔngɔn ɲa waga naani ni kɛmɛ looru ye. O fana ye donda saba: Simeyɔn ta donda, ani Isakari ta donda, ani Zabulɔn ta donda. 
«Dugu terebenyanfan janya ye nɔngɔn ɲa waga naani ni kɛmɛ looru ye. O fana ye donda saba: Gadi ta donda, ani Asɛri ta donda, ani Nɛfitali ta donda. 
«Dugu bɛɛ lajɛnnin laminikogo janya ye nɔngɔn ɲa waga tan ni seegi. «Ayiwa, k’a damina bi ra, dugu tɔgɔ le ye ko: ‹Matigi Ala bɛ yan!› »
﻿Daniyɛli ta ko kitabu.
1.
Zuda mara masacɛ Yehoyakimu ta masaya san sabanan na, Babilɔni masacɛ Nebukadinɛsari nana Zude mara ra, ka na Zeruzalɛmu dugu lamini. 
Matigi Ala ka Zuda masacɛ Yehoyakimu don a boro. A ka Ala ta batoso ta minan dɔw cɛ. A ka o minanw ta ka taga ni o ye a ta ala ta bon kɔnɔ Sinehari jamana ra, ka taga o bla a ta ala ta bon ta naforoblayɔrɔ ra. 
Lon dɔ, masacɛ k’a fɔ a ta baaradenw kuntigi Asipenazi ye, ko a ye Izirayɛli kanbelen minanin dɔw ɲanawoloma ka na ni o ye, minw ye masacɛdenw walama fagamadenw ye. 
O ye kɛ kanbelen dɔw ye, fiyɛn tɛ minw fari ra, ani minw cɛ ka ɲi. O ye kɛ mɔgɔ hakirimanw ye, ani mɔgɔ kolɔnbagaw ye fɛn bɛɛ ra, ani mɔgɔ karanninw, ani mɔgɔ barakamanw, ani mɔgɔ faamurikɛbagaw, minw bɛna se ka baara kɛ masacɛ ta so kɔnɔ, ani ka Babilɔnikaw ta kan ni o ta sɛbɛri degi. 
Masacɛ yɛrɛ ta domuni ni a ta duvɛn le tun ka kan ka di o ma lon o lon ka o kɛ o ta baro ye. O ka kan ka karan fɔ san saba. O kɔ, o bɛ sɔrɔ ka don masacɛ ta baara ra. 
Ayiwa, kanbelen minw ɲanawolomara, cɛ naani tun bɛ olugu ra minw tun bɔra Zuda ta gba ra. O tun ye Daniyɛli ye, ani Hananiya, ani Misahɛli, ani Azariya. 
Baaradenw kuntigi ka tɔgɔ wɛrɛw la o ra. A ka Daniyɛli tɔgɔ la ko Bɛlisasari, ka Hananiya tɔgɔ la ko Sadaraki, ka Misahɛli tɔgɔ la ko Mesaki, ka Azariya tɔgɔ la ko Abɛdi Nego. 
Nka Daniyɛli k’a latigɛ a jusukun na ko ale t’a fɛ ka masacɛ ta domunifɛnw domu, walama k’a ta duvɛn min, k’a yɛrɛ lanɔgɔ Ala ɲa kɔrɔ. O ra, a k’a fɔ baaradenw kuntigi ye k’a gbɛlɛya ko a kana olugu jagboya ka masacɛ ta fɛnw domu ka o yɛrɛ lanɔgɔ. 
Ala fana k’a kɛ Daniyɛli ko diyara baaradenw kuntigi ye; a sɔnna ka Daniyɛli ta kuma lamɛn. 
Nka a k’a fɔ Daniyɛli ye ko: «Aw ka kan ka fɛn minw domu, ani aw ka kan ka fɛn minw min, masacɛ yɛrɛ le ka o latigɛ. O ra, ne bɛ siranna, sabu ni a nana a ye ko aw fasara ka tɛmɛ aw tɔɲɔgɔnw kan, a bɛna a fɔ ko ne nɔ lo. A bɛna ne faga aw kosɔn.» 
Ayiwa, baaradenw kuntigi tun ka cɛ min bla ko a ye a janto Daniyɛli ni Hananiya ni Misahɛli ni Azariya ra, Daniyɛli tagara kuma o cɛ fɛ. 
A k’a fɔ a ye ko: «Sabari ka i ta jɔnw kɛ k’a flɛ, ka se tere tan, k’a to an ye domuni gbansan dɔrɔn le domu, sogo tɛ min na, ani ka ji dama min. 
O kɔ, an tɔɲɔgɔn tɔ minw bɛ masacɛ ta fɛnw domuna, i ye anw ɲadaw ni olugu ɲadaw suma; ni i yɛrɛ ka min kɔrɔsi, o tuma ni min ka i diya i ye o kɛ.» 
Domunidibaga sɔnna o ta kuma ma. A ka o kɛ k’a flɛ ka se fɔ tere tan. 
Ayiwa, tere tan bɛ dafa tuma o tuma, o bonyara, o ɲadaw fana tun flɛ ka di ka tɛmɛ o tɔɲɔgɔn ta kan, minw tun bɛ masacɛ ta domuniw kɛra. 
Kabini domunidibaga k’a ye ten, a ma masacɛ ta domuni ni a ta duvɛn di o ma tuun. A ka domuni gbansanw dɔrɔn le di o ma. 
Ala ka lɔnniya ni faamuri di o kanbelen naani ma o ta karan na, ka hakiritigiya fana di o ma. Ka fara o kan, Daniyɛli tun bɛ se ka ko yiraninw, ani sikow bɛɛ kɔrɔ lɔn k’a fɔ mɔgɔw ye. 
Ayiwa, masacɛ tun ka wagati min yira, o dafara minkɛ, baaradenw kuntigi tagara ni kanbelenw bɛɛ ye masacɛ fɛ. 
Masacɛ kumana ni o bɛɛ ye kelen kelen. Nka a k’a ye ko o si ta hakiritigiya ma Daniyɛli ni Hananiya ni Misahɛli ni Azariya ta bɔ. O kosɔn masacɛ ka o bla a yɛrɛ ta baaraw kunna. 
Ko o ko tun ye hakiritigiya ko ye, ani faamuri ko, ni masacɛ tun ka o ɲininka o dɔ ra, a tun b’a ye ko Daniyɛli ni a tɔɲɔgɔnw ta ladiri le tun ka fisa ni a ta jamana lagbɛrikɛbagaw, ani a jinamoriw ta ye fɔ siɲaga tan. 
Ayiwa, o ra, Daniyɛli tora Babilɔni*, masacɛ ta so, fɔ ka taga se masacɛ Sirusi ta masaya san fɔlɔ ma. 
﻿Daniyɛli.
2.
Masacɛ Nebukadinɛsari ta masaya san flanan na, a ka siko dɔw kɛ. O ko k’a hakiri ɲagami kosɛbɛ, fɔ k’a bari sunɔgɔ ra. 
A ko o ye a ta lɔnnikɛbagaw bɛɛ wele: jinamoriw, ani lagbɛrikɛbagaw, ani subagaw, ani tagamasiyɛn lɔnbagaw bɛɛ, o ye na ale ta sikow ɲafɔ a ye. O bɛɛ nana masacɛ fɛ. 
Masacɛ k’a fɔ o ye ko: «Ne ka siko dɔ le kɛ, min ka ne hakiri ɲagami. Ne b’a fɛ aw ye ne ta siko fɔ ne ye.» 
Lɔnnikɛbagaw ka masacɛ jaabi aramekan na, ko: «E, Masacɛ, Ala ye i mɛɛn an kɔrɔ! I ta siko fɔ i ta jɔnw ye, ni o kɛra, an bɛna a kɔrɔ fɔ i ye.» 
Masacɛ k’a fɔ o ye ko: «Ne ka min latigɛ, o le ye nin ye: ni aw ma se ka ne ta siko fɔ ne ye, k’a kɔrɔ fana fɔ, o bɛna aw mina ka aw faga, ka aw ta sow bɛɛ ci k’a ton ɲɔgɔn kan i ko ɲamaɲama. 
Nka ni aw sera ka siko fɔ ne ye, k’a kɔrɔ fɔ ka la a kan, ne bɛna aw ladiya, ka aw bonya kosɛbɛ. O ra, aw ye siko fɔ ne ye, k’a kɔrɔ fana fɔ.» 
Lɔnnikɛbagaw ka masacɛ jaabi tuun ko: «Masacɛ, ele kɔni ye siko fɔ an ye dɔrɔn; an bɛna a kɔrɔ fɔ i ye.» 
Masacɛ ko: «Ne ka aw ta ceguya lɔn! Aw b’a fɛ ka kuma caya le janko aw ye wagati sɔrɔ ka fɛn dɔ sɔrɔ k’a fɔ ne ye, sabu ne ka min latigɛ, aw ka o lɔn. 
Ayiwa, ni aw ma siko fɔ ne ye, min fɔra, o le bɛna kɛ aw bɛɛ ra. Aw b’a fɛ ka bɛn a ra ka na faninyakumaw ni nanbarakuma dɔw le fɔ ne ye, janko sani wagati dɔ cɛ, ne ye ne ta miiriya yɛlɛma. Aw ye siko fɔ ne ye; ni o kɛra, ne bɛna a lɔn ko can ra, aw bɛ se k’a kɔrɔ fana fɔ ne ye.» 
Lɔnnikɛbagaw ka masacɛ jaabi ko: «Masacɛ, i ka min fɔ, mɔgɔ si tɛ dunuɲa ra yan min bɛ se ka o kɛ. Masacɛ si fana ma nin ko ɲɔgɔn ɲini a ta jinamoriw ni a ta lagbɛrikɛbagaw ni a ta tagamasiyɛn lɔnbagaw fɛ fɔlɔ ni ele tɛ; hali masacɛw bɛɛ ra fangatigi, walama o bɛɛ ra tɔgɔtigi ma nin ɲɔgɔn kɛ. 
Masacɛ, i ka min fɔ, o ka gbɛlɛn. Mɔgɔ si tɛ se ka nin ko fɔ masacɛ ye, ni an ta alaw tɛ, k’a sɔrɔ olugu fana tɛ adamadenw cɛ ra yan.» 
O ka o kuma fɔ minkɛ, masacɛ dimina kosɛbɛ. A ko o ye Babilɔni lɔnnikɛbagaw bɛɛ faga. 
O ko latigɛra minkɛ dɔrɔn, o ka kɛ lɔnnikɛbagaw mina ye ko o bɛ taga o faga. O tagara Daniyɛli ni a tɔɲɔgɔnw fana yɔrɔɲini ko o bɛ o faga. 
Daniyɛli ka o mɛn minkɛ, a tagara kuma masacɛ ta sorasikuntigi fɛ, min tɔgɔ ye ko Ariyɔki. O tun ka Babilɔni lɔnnikɛbagaw fagari ko baara don ale le boro. Daniyɛli kumana a fɛ ni hakiritigiya ani bonya ye. 
A ka Ariyɔki ɲininka ko: «Mun le k’a to masacɛ ka nin kogbɛlɛn ɲɔgɔn latigɛ?» Ayiwa, Ariyɔki k’a ko bɛɛ ɲafɔ Daniyɛli ye. 
Daniyɛli teliyara ka taga masacɛ fɛ, ka taga a fɔ a ye ko a ye muɲu dɔɔnin, ko sani wagati dɔ cɛ, ale bɛna a ta siko fɔ a ye. 
Ayiwa, Daniyɛli bɔra ka taga a ta so, ka taga o ko ɲafɔ a tɔɲɔgɔnw ye, Hananiya, ani Misahɛli ni Azariya. 
A ko o ye sankolo tigi Ala daari, janko Ala ye makari o ra ka siko gundo yira o ra, janko o kana olugu ni Babilɔni lɔnnikɛbaga tɔw bɛɛ faga. 
Ayiwa, Ala ka o siko gundo yira Daniyɛli ra su fɛ siko ra. Daniyɛli ka sankolo tigi Ala fo. 
Daniyɛli ko: «Ne bɛ Ala tɔgɔ tando wagati bɛɛ, ani tuma bɛɛ. Hakiritigiya ni fanga ye ale le ta ye. 
Ale le bɛ se ka wagatiw ni ko nataw yɛlɛma k’a kɛ a sago ye. A bɛ masa dɔ wuri ka dɔ sigi. A bɛ hakiritigiya di hakiritigiw ma, ka lɔnniya di kolɔnbagaw ma. 
A bɛ fɛnbaw, ani fɛn dogoninw yira. Fɛn minw bɛ dibi ra, a ka o lɔn fana. Ale yɛrɛ siginin bɛ yeelen le cɛ ma. 
Ne bɛmaw ta Ala, ne bɛ i bonya, ka i tando; sabu i ka hakiritigiya ni fanga di ne ma. An ka min daari i fɛ, i ka o yira ne ra; i ka masacɛ ta siko gundo yira an na.» 
Ayiwa, o kɔ, Daniyɛli tagara Ariyɔki fɛ, masacɛ tun k’a fɔ min ye ko a ye Babilɔni lɔnnikɛbagaw faga. Daniyɛli tagara a fɔ a ye ko a kana lɔnnikɛbagaw faga, ko a ye taga ni ale ye masacɛ fɛ, ale bɛna taga siko ɲafɔ masacɛ ye. 
Ariyɔki teliyara ka taga ni Daniyɛli ye masacɛ fɛ. O sera yi minkɛ, Ariyɔki k’a fɔ masacɛ ye ko: «Zuda ta mɔgɔ minw minana, ne ka cɛ kelen sɔrɔ olugu ra, min bɛ se ka i ta siko ɲafɔ i ye.» 
Masacɛ ka Daniyɛli ɲininka. O tun bɛ Daniyɛli wele ko Bɛlisasari. Masacɛ ko: «Yala can lo ko ele bɛ se ka ne ta siko fɔ ne ye, k’a kɔrɔ fana fɔ ka la a kan wa?» 
Daniyɛli ka masacɛ jaabi ko: «Masacɛ, i ka fɛn min ɲini, o ye gundo le ye, lagbɛrikɛbagaw ni jinamoriw ni jotigiw si tɛ se ka min lɔn k’a fɔ i ye. 
Nka Ala dɔ bɛ san fɛ, ale bɛ gundow lɔn. Ale Ala le ka ko nataw yira masacɛ ra siko ra. Ayiwa, i ka siko min kɛ, ani i ka fɛn minw ye ka i to sunɔgɔ ra, ne bɛna o fɔ i ye. 
«E, masacɛ, ko minw bɛna kɛ wagati nataw ra, o le nana i ta miiriya ra, ka i to sunɔgɔ ra. Ala min bɛ gundow lɔn, ale le ka ko nataw yira i ra. 
Ayiwa, ne kɔni, nin kow yirara ne ra, nka o t’a yira ko ne ta hakiritigiya le ka bon danfɛn tɔw bɛɛ ta ye dɛ! Ala le b’a fɛ ko i ta siko kɔrɔ ye fɔ i ye, ani miiriya minw nana i hakiri ra, i ye o kɔrɔ lɔn. 
«E, masacɛ! I ta siko ra, i ka mɔgɔ bisigiya dɔ le lɔnin ye, belebeleba jamijan, a bɛ manamanana. Siranyafɛnba tun lo fana. 
A kunkolo tun ye sanin yɛrɛworo ye, a disi ni a borow tun ye warigbɛ ye, a kɔnɔbara ni a wotow tun ye siranɛgɛ ye, 
a senkalaw tun ye nɛgɛ ye, a senw yɔrɔ dɔw tun ye nɛgɛ ye, yɔrɔ dɔ tun ye bɔgɔ ye. 
Ayiwa, ka i to flɛri ra, kabakuru dɔ bɔra yi a yɛrɛ ma, ka na o mɔgɔ bisigi sen gbasi, k’a sen nɛgɛraman ni a bɔgɔraman karikari. 
O kɛra minkɛ, nɛgɛ o, bɔgɔ o, siranɛgɛ o, warigbɛ o, sanin o, o bɛɛ cira ɲɔgɔn fɛ, fɔ ka mugumugu. Fɔɲɔ k’a ta i n’a fɔ fɔɲɔ bɛ ɲɔkalaw ta cogo min na ɲɔgbasituma ra; a yɔrɔ si ma ye tuun. Nka kabakuru min k’a gbasi k’a ben, o kabakuru kɛra kuru belebele ye, fɔ ka dugukolo bɛɛ fa. 
«Ayiwa, masacɛ, i ta siko ye nin le ye. Sisan an bɛna a kɔrɔ fɔ i ye. 
E, masacɛ, ele le ye masacɛw ta masacɛ ye, sabu sankolo tigi Ala ka masaya ni sebagaya ni fanga ni bonya di i ma. 
A ka adamadenw ni bɛganw ni kɔnɔw bla i ta fanga kɔrɔ dugukolo yɔrɔ bɛɛ ra. A ka i sigi o bɛɛ kunna. I ka mɔgɔ bisigi min ye siko ra, o kunkolo saninlaman ye ele yɛrɛ le ye. 
Nka masaya dɔ wɛrɛ bɛna na i ta masaya kɔ fɛ, min tɛna bonya ka i ta bɔ. O kɔ, masaya sabanan bɛna na fana; o le bɛna kɛ i ko siranɛgɛ. O fanga bɛna sigi dunuɲa yɔrɔ bɛɛ kunna. 
O kɔ, masaya wɛrɛ bɛna na, o bɛna kɛ a naaninan ye. O masacɛ ta fanga bɛna gbɛlɛya i ko nɛgɛ. Nɛgɛ bɛ ciri ni tigɛri kɛ cogo min na, o masacɛ bɛna masaya tɔw bɛɛ cici ka bɔ yi, ka o bɛɛ mugumugu o cogo le ra. 
Nka i n’a fɔ i k’a senw ni a senmandenw ye, o yɔrɔ dɔw ye bɔgɔ ye, a yɔrɔ dɔw ye nɛgɛ ye, ayiwa, o masaya bɛna taran fla le. Nka o bɛɛ n’a ta, fanga belen bɛna kɛ a ra i ko nɛgɛ ta fanga, sabu nɛgɛ ni bɔgɔ le tun ɲagaminin bɛ ɲɔgɔn na. 
Ayiwa, i n’a fɔ a senmanden dɔw tun ye nɛgɛ ye, dɔw tun ye bɔgɔ ye, o masaya baraka bɛna bonya fan dɔ ra, k’a baraka dɔgɔya fan dɔ ra. 
I ka nɛgɛ ni bɔgɔ ɲagaminin ye cogo min na, o b’a yira ko o masacɛ fla bɛna don ɲɔgɔn na, fɔ ka furuw don o ta mɔgɔw ni ɲɔgɔn cɛ. Nka o tɛna se ka bɛn ka o kan kɛ kelen ye, sabu nɛgɛ ni bɔgɔ tɛ se ka ɲɔgɔn mina ka kɛ kelen ye. 
«Nka o masayaw wagati ra, sankolo tigi Ala bɛna masaya wɛrɛ sigi. O masaya tɛna ban ka ye, siya wɛrɛ si tɛna se ka fanga bɔsi o masacɛ ra fana. A bɛna masaya tɔw bɛɛ ci ka bɔ yi; a yɛrɛ bɛna sigi a ta fanga ra wagati bɛɛ. 
I ka kabakuru min ye, min wɔrɔra a yɛrɛ ma ka bɔ kuru ra, k’a sɔrɔ mɔgɔ boro ma maga a ra, ka na nɛgɛ ni siranɛgɛ ni bɔgɔ ni warigbɛ ni sanin ci, o kabakuru bɛ o masayakura tagamasiyɛn le ye. «Ayiwa, Alaba le ka o fɛn nataw yira masacɛ ra. I ta siko ye can le ye, a kɔrɔ fɔra cogo min na, a bɛna kɛ ten le fana, sigiya t’a ra.» 
Ayiwa, Nebukadinɛsari ka o mɛn minkɛ, a k’a kinbiri gban k’a ɲa biri dugu ma Daniyɛli kɔrɔ k’a bonya. A ko o ye saraka bɔ Daniyɛli ye, ka wusunan saraka don a ye. 
Masacɛ ka kuma lase Daniyɛli ma k’a fɔ a ye ko: «Can ra, aw ta Ala le ye alaw bɛɛ ta Ala ye, ani masaw bɛɛ ta Matigi. Ale le bɛ se ka gundow yira; o kosɔn i sera ka nin gundo lɔn k’a fɔ.» 
O kɔ, masacɛ ka Daniyɛli bonya kosɛbɛ, ka fɛnɲanaman caman di a ma. A ka Daniyɛli sigi Babilɔni* mara bɛɛ kunna, k’a kɛ lɔnnikɛbagaw bɛɛ ta ɲamɔgɔba ye. 
Nka Daniyɛli ka masacɛ daari ko a ye Babilɔni mara kuntigiya di Sadaraki ni Mesaki ni Abɛdi Nego ma. Ale yɛrɛ tora masacɛ ta masaso lu kɔnɔ. 
﻿Daniyɛli.
3.
Ayiwa, masacɛ Nebukadinɛsari nana batofɛn saninlaman dɔ lalaga. A janya tun ye nɔngɔn ɲa biwɔɔrɔ k’a bonya kɛ nɔngɔn ɲa wɔɔrɔ ye. O ka o batofɛn saninlaman lɔ Dura kɛnɛgbɛba ra, Babilɔni mara ra. 
Masacɛ ka fagamaw, ani dugutigiw, ani jamanatigiw, ani masacɛ ladibagaw, ani jamana warimarabagaw, ani sariya kuntigiw, ani kititigɛbagaw, ani jamana ɲamɔgɔ tɔw bɛɛ wele ka na. Olugu nana lajɛn, ka batofɛn saninlaman ta ɲanagbɛ kɛ, Nebukadinɛsari tun ka o batofɛn min lalaga. 
Ayiwa, o fagamaw, ani o dugutigiw, ani o jamanatigiw, ani masacɛ ladibagaw, ani jamana warimarabagaw, ani sariya kuntigiw, ani kititigɛbagaw, ani jamana ɲamɔgɔ tɔw bɛɛ, olugu nana lajɛn batofɛn saninlaman ɲa fɛ ka o ɲanagbɛ kɛ. 
Kumalasebaga dɔ nana pɛrɛn k’a fɔ mɔgɔw ye ko: «Siyaw bɛɛ, jamanaw bɛɛ mɔgɔw, kanw bɛɛ mɔgɔw, masacɛ ko k’a fɔ aw ye, 
ko ni aw nana kɛ burufiyɛkan, ani filenfiyɛkan, ani gɔnifɔkan, ani korafɔkan, ani filen dafla fɔkan, ani fɔrifɛn suguya bɛɛ kan mɛn ye tuma min na, o tuma, aw bɛɛ ye aw ɲa biri dugu ma, ka batofɛn saninlaman bato, masacɛ Nebukadinɛsari ka min lalaga. 
Ni mɔgɔ o mɔgɔ ma a ɲa biri dugu ma k’a bato, o bɛna o tigi firi tasumaba dɔ cɛ ma o yɔrɔnin bɛɛ.» 
O ra, mɔgɔw nana burufiyɛkan ni filenfiyɛkan ni gɔnifɔkan ni sokufɔkan ni fɔrifɛn tɔw kan mɛn minkɛ, siyaw bɛɛ, ani jamanaw bɛɛ mɔgɔw, ani kanw bɛɛ mɔgɔw bɛɛ ka o ɲa biri dugu ma ka batofɛn saninlaman bato, masacɛ Nebukadinɛsari tun ka min lalaga. 
Ayiwa, o wagati yɛrɛ ra, Babilɔnika dɔw tagara Yahudiyaw jaraki masacɛ fɛ. 
O k’a fɔ masacɛ ye ko: «E, masacɛ, Ala ye i mɛɛn an kɔrɔ! 
Masacɛ, ele yɛrɛ le k’a fɔ ko ni mɔgɔw nana burufiyɛkan ni filenfiyɛkan ni gɔnifɔkan ni sokufɔkan ni fɔrifɛn tɔw kan mɛn, ko bɛɛ ye a ɲa biri dugu ma ka batofɛn saninlaman bato. 
I ko ni mɔgɔ o mɔgɔ m’a ɲa biri dugu ma k’a bato, ko i bɛna o tigi firi tasumaba cɛ ma. 
K’a sɔrɔ i ka Babilɔni mara ɲamɔgɔya di Yahudiya minw ma, Sadaraki, ani Mesaki ni Abɛdi Nego, olugu tɛ i ta kuma jatera. O tɛ i ta alaw si le batora; i ka batofɛn saninlaman min fana lalaga, o tɛ sɔn ka o bato fiyewu.» 
Masacɛ ka o mɛn minkɛ, a dimina kosɛbɛ. A ko, ko o ye na ni Sadaraki ni Mesaki ni Abɛdi Nego ye. O nana ni o ye masacɛ fɛ. 
A ka o ɲininka ko: «Sadaraki ni Mesaki ni Abɛdi Nego, yala can lo ko aw banna ko aw tɛ ne ta alaw bato, ani ko ne ka batofɛn saninlaman min lalaga ko aw tɛ o bato wa? 
Ayiwa, sisan, aw ye aw yɛrɛ labɛn. Ni aw nana burufiyɛkan, ani filenfiyɛkan, ani gɔnifɔkan, ani sokufɔkan, ani fɔrifɛn tɔw bɛɛ kan mɛn tuma o tuma, o tuma aw ye aw ɲa biri dugu ma ka batofɛn saninlaman bato, ne ka min lalaga. Ni aw m’a bato, ne bɛna aw firi tasumaba cɛ ma sisan yɛrɛ. Ni ne ka aw firi tasumaba cɛ ma, o tuma ala juman wɛrɛ le bɛna aw kisi ka bɔ ne boro?» 
Ayiwa, Sadaraki ni Mesaki ni Abɛdi Nego ka masacɛ jaabi ko: «Masacɛ, anw kumakun yɛrɛ tɛ nin ko ra. 
Nka hali ni o ka anw firira tasumaba cɛ ma, anw ta Ala, an bɛ Ala min bato, ale bɛ se ka an kisi tasumaba ma; ale bɛna an kisi fana ka bɔ ele masacɛ boro. 
Nka hali ni a ma an kisi, i ye a lɔn ka la a ra, masacɛ, ko an kɔni tɛna i ta alaw bato fiyewu, walama i ka i ta batofɛn saninlaman min lalaga, ka o bato.» 
O kuma fɔra minkɛ, dɔ farara Nebukadinɛsari ta dimi kan. A dimina Sadaraki ni Mesaki ni Abɛdi Nego kɔrɔ fɔ k’a ɲa wulen. A k’a fɔ a ta mɔgɔw ye ko o ye dɔ fara tasumaba baraka kan, k’a baraka bonya fɔ siɲaga wolonfla ka tɛmɛ a cogokɔrɔ kan. 
A k’a fɔ a ta sorasicɛ barakaman dɔw ye, ko olugu ye Sadaraki ni Mesaki ni Abɛdi Nego mina ka o siri ka o firi tasumaba cɛ ma. 
O ka o mina ka o siri ni o ta kurusiw ni o ta forokiyaw ni o ta deregebaw ni o ta banflaw ni o ta fani tɔw bɛɛ ye, ka o firi tasumaba cɛ ma. 
I n’a fɔ masacɛ fariyaninba le tun k’a fɔ ka gbɛlɛya ko o ye tasuma baraka bonya, o fana tun k’a bonya fɔ ka tɛmɛ a dan kan. O ra, sorasi minw tun ka Sadaraki ni Mesaki ni Abɛdi Nego firi ta ra, ta fundɛnin ka olugu faga. 
Sadaraki ni Mesaki ni Abɛdi Nego sirinin tagara ben tasumaba cɛ ma. 
Dɔɔnin kɛra, Nebukadinɛsari barara ka wuri ka lɔ; a kabakoyara. A k’a ta jamana ɲamɔgɔw ɲininka ko: «O tuma an ma cɛ saba le siri ka o firi tasuma ra wa?» O ka masacɛ jaabi ko: «Masacɛ, cɛ saba le firira tasuma ra.» 
Masacɛ ko: «O bɛɛ n’a ta, ne ɲa bɛ cɛ naani le ra, o bɛ yaalayaalara tasuma cɛ ma, o si sirinin tɛ; tasuma ma nɔ bla o si ra fana. A naaninan cogoya bɔra alaw ta mɔgɔ dɔ le fɛ.» 
O kɔ, Nebukadinɛsari gbarara tasumaba kɔrɔ. A ko: «Sadaraki, Mesaki, Abɛdi Nego, Ala kɔrɔtaninba ta baaradenw, aw ye bɔ ka na yan!» Sadaraki ni Mesaki ni Abɛdi Nego bɔra tasuma ra. 
Fagamaw ni jamanatigiw ni dugutigiw ni masacɛ ladibagaw bɛɛ nana lajɛn. O k’a ye ko tasuma ma foyi kɛ o cɛ saba si fari ra, ko o kunsigi ma jɛni, tasuma ma se o ta faniw ma, ko hali tasuma kasa yɛrɛ tɛ o ra. 
Nebukadinɛsari ka kuma ta, k’a fɔ ko: «An ye Sadaraki ni Mesaki ni Abɛdi Nego ta Ala tando. Ale le k’a ta mɛlɛkɛ ci ka na a ta baaradenw bɔsi, sabu o lara o ta Ala ra. O banna ne masacɛ ta kuma ma, ka sɔn ka o farikolo di a ye jɛni, sani o ye ala wɛrɛ bonya, ka ala wɛrɛ bato, min tɛ o ta Ala ye! 
O ra, ne bɛ min latigɛ sisan, o ye nin ye: ‹Mɔgɔ o mɔgɔ, ni a ka kɛ siya o siya ta mɔgɔ ye, walama jamana o jamana mɔgɔ, walama ni a ka kɛ kan o kan fɔbaga ye, ni a ka kumajugu fɔ Sadaraki ni Mesaki ni Abɛdi Nego ta Ala ma, o tigi bɛ faga, k’a ta so ci k’a ton ɲɔgɔn kan i ko ɲamaɲama; sabu Ala wɛrɛ tɛ yi, min bɛ se ka mɔgɔ kisi i ko ale.› » 
O kɔ, masacɛ ka dɔ fara Sadaraki ni Mesaki ni Abɛdi Nego ta kuntigiya kan tuun Babilɔni mara ra. 
Ayiwa, o kɔ, Nebukadinɛsari ka cira dɔ sɛbɛ k’a ci ka taga jamanaw bɛɛ ra, ani siyaw bɛɛ ma, ani kanw bɛɛ mɔgɔw ma, dunuɲa yɔrɔ bɛɛ ra. A ko: «Ala ye hɛra caman kɛ aw bɛɛ ye. 
Ne Nebukadinɛsari, ne k’a ye ko a bɛnnin lo ko Ala kɔrɔtaninba ka kabakow ni tagamasiyɛn minw kɛ, k’a ta nɛɛma kɛ ne ye, ko ne ye o fɔ aw ye. 
Ala ka tagamasiyɛn minw yira ne ra, o ka bon. A ka kabakoba le kɛ ne ye. Ala ta masaya ye masaya banbari le ye; a ta kuntigiya bɛ yi wagati bɛɛ, ani tuma bɛɛ. 
﻿Daniyɛli.
4.
«Ne, Nebukadinɛsari, ne tun bɛ hɛra ra ne ta so kɔnɔ; ne tun wasara ne ta masabon kɔnɔ. 
Ayiwa, lon dɔ su fɛ, ne ka siko dɔ kɛ; o siko ka siranya bla ne ra. Miiriya minw nana ne fɛ, ani ne ka fɛn minw ye o siko ra, o ka ne ja tigɛ kosɛbɛ. 
Ne ka cira bla ko o ye Babilɔni lɔnnikɛbagaw bɛɛ wele ka na, janko o ye na ne ta siko kɔrɔ fɔ ne ye. 
Jinamoriw ni lagbɛrikɛbagaw ni tagamasiyɛn lɔnbagaw ni jotigiw nana. Ne ka ne ta siko fɔ o ye, nka o si ma se k’a kɔrɔ fɔ ne ye. 
O kɔ, Daniyɛli min ye Bɛlisasari ye, ale fana nana; Bɛlisasari, o ye ne ta ala tɔgɔ le ye. Ne tun k’a lɔn ko Ala saninman yɛrɛ ta hakiri bɛ Daniyɛli fɛ. Ayiwa, ne ka ne ta siko fɔ ale ye. 
Ne k’a fɔ a ye ko: ‹Bɛlisasari, ele min ye ne ta lɔnnikɛbagaw bɛɛ ta ɲamɔgɔba ye, ne k’a lɔn ko Ala saninman yɛrɛ ta hakiri le bɛ ele fɛ; gundo si man gbɛlɛn ele ma fana. Ne ka fɛn minw ye siko ra, o ye nin ye; a lamɛn, i ye a kɔrɔ fɔ ne ye. 
Ka ne to sunɔgɔ ra, ne ka min ye, o ye nin ye: Yiri dɔ tun turunin bɛ dugukolo cɛmancɛ ra, yiri jamijanba dɔ. 
O yiri bonyara, ka bonya, fɔ ka taga a kun se sankolo ma; mɔgɔw tun bɛ to dunuɲa yɔrɔ bɛɛ ra k’a ye. 
A flaburuw tun cɛ ka ɲi; a denw tun ka ca fana. Danfɛnw bɛɛ tun bɛ o ta domuni sɔrɔ a ra. Kongosogow tun bɛ na la a suma ra, kɔnɔw tun bɛ o ta ɲagaw la a yiriborow ra. Danfɛnw bɛɛ tun bɛ baro a yiridenw le ra. 
« ‹Ayiwa, hali bi, ka ne lanin to, ne bɛ siko ra, ne barara ka Ala ta mɛlɛkɛ saninman dɔ ye, a jigira ka bɔ sankolo ra. 
A pɛrɛnna k’a fɔ ko: Aw ye yiri ben k’a borow bɛɛ tigɛtigɛ. Aw ye a yuguyugu k’a flaburuw bɛɛ bɔn dugu ma, k’a yiridenw bɛɛ burun ka o yɛrɛgɛ; kongosogow ye bori ka bɔ a jukɔrɔ, kɔnɔw fana ye bori ka bɔ a yiriborow ra. 
Nka aw ye a ju ni a lilinw to dugukolo ra yi; aw ye a ju siri ni nɛgɛjɔrɔkɔw ni siranɛgɛjɔrɔkɔw ye, k’a to binw cɛ ra yi, gɔmiji ye a ɲigi, a ye kɛ i ko kongosogow, ka bin ɲimi. 
Adamaden hakiri min b’a ra aw ye o bɔ a ra, ka bɛgan hakiri don a kɔnɔ. A bɛna san wolonfla le kɛ o cogo ra. 
« ‹Nin ko ye Ala ta danfɛn saninmanw ta kolatigɛnin le ye; Ala ta ciraden saninmanw le k’a latigɛ, janko ninmanfɛnw bɛɛ ye a lɔn ko Ala kɔrɔtaninba ta masaya le bɛ adamadenw ta masayaw kunna, ani ko ni mɔgɔ o mɔgɔ ko diyara a ye, a bɛ masaya di o tigi ma; hali mɔgɔ si tɛ mɔgɔ min jate a bɛ se ka o kɔrɔta. 
« ‹Ayiwa, ne masacɛ Nebukadinɛsari, ne ka siko min kɛ, o le ye nin ye. Ele Bɛlisasari, ele ye nin siko kɔrɔ fɔ ne ye, sabu ne ta jamana lɔnnikɛbagaw si ma se k’a kɔrɔ fɔ ne ye. Ne k’a lɔn ko ele bɛ se, sabu Ala saninman yɛrɛ ta hakiri le bɛ ele fɛ.› » 
Ayiwa, Daniyɛli, min ye Bɛlisasari ye, ale ka o kuma mɛn minkɛ, a manwuna, k’a hakiri ɲagami, fɔ a ma se ka kuma. Masacɛ ko a ma ko: «Bɛlisasari, i kana a to nin siko ni a kɔrɔ ye siranya bla i ra!» Bɛlisasari ko: «E, masacɛ, nin siko tun man kan ka kɛ ele ta ye. A tun ka kan ka kɛ i juguw ta le ye, a kɔrɔ ye fɔ i kɛrɛbagaw kama.» 
A ko: «E, masacɛ, i ka yiri min ye, ni a tun ka bon, ani baraka tun b’a ra, ani a tun ka jan fɔ a kun bɛ se sankolo ma, fɔ mɔgɔw tun bɛ to dunuɲa yɔrɔ bɛɛ ra k’a ye, 
ani a flaburuw tun cɛ ka ɲi, a denw tun ka ca, fɔ danfɛnw bɛɛ tun bɛ o ta domuni sɔrɔ a ra, ani kongosogow tun bɛ na la a suma ra, kɔnɔw tun bɛ o ta ɲagaw la a yiriborow ra, 
Masacɛ, o yiri ye ele yɛrɛ le ye. Ele ta baraka le bonyara, ka i ta fanga bonya fɔ k’a se sankolo ma. I ta masaya fanga sera fɔ dunuɲa yɔrɔ bɛɛ ra. 
«Ayiwa, o kɔ, i ka Ala ta mɛlɛkɛ saninman dɔ ye, o jigira ka bɔ sankolo ra, ka na a fɔ ko: ‹Aw ye yiri ben, ka cɛn pewu; nka aw ye a ju ni a lilinw to dugukolo ra yi. Aw ye a ju siri ni nɛgɛjɔrɔkɔ ni siranɛgɛjɔrɔkɔ ye k’a to binw cɛ ra yi; gɔmiji ye to k’a ɲigi, a ye to kongosogow cɛ ra yi fɔ san wolonfla.› 
Masacɛ, o kuma kɔrɔ ye nin ye. Ala kɔrɔtaninba k’a latigɛ ko fɛn min bɛna kɛ ne matigicɛ masacɛ ra, a ka o le yira. 
Lon dɔ, o bɛna i gbɛn ka bɔ adamadenw cɛ ra. I bɛna taga to ni kongosogow le ye. I bɛ bin ɲimi i ko misi. I bɛ si kɛnɛ ma, gɔmiji bɛ to ka i ɲigi, ka taga se fɔ san wolonfla, janko i ye a lɔn ko Ala kɔrɔtaninba ta masaya bɛ adamadenw ta masaya kunna; ani ko ni mɔgɔ o mɔgɔ ko diyara Ala ye, a bɛ masaya di o tigi ma. 
«Nka a fɔra minkɛ ko yiri ju ni a lilinw ye to yi, o kɔrɔ ye ko i ta masaya tɔ belen bɛ yi; lon min ni i nana lɔ a ra ko sankolo tigi Ala le ye Masa ye, o lon na i bɛna sekɔ i ta masaya ra tuun. 
«Ayiwa, o ra, masacɛ, sabari ka sɔn ne ta kuma ma. I ta jurumunkow dabla, ka terenninya sira ta; juguya dabla, ka hina ɲanibagatɔw ra. Ni o kɛra, Ala bɛ se ka dɔ fara i ta hɛra kan.» 
Ayiwa, Daniyɛli ka min fɔ, o kow bɛɛ sera Nebukadinɛsari ma. 
Karo tan ni fla tɛmɛnin kɔ, Daniyɛli ta kuma kɔ fɛ, lon dɔ, ka masacɛ to a bɛ yaalayaalara a ta masaso sankaso kunna Babilɔni, a ka dugu flɛ, 
k’a fɔ ko: «E, ne ta duguba Babilɔni le ye nin ye! Ne Nebukadinɛsari yɛrɛ boro baraka le k’a lɔ, k’a kɛ ne ta masadugu ye, ka ne ta bonya ni ne ta setigiya ni ne ta masaya yira mɔgɔw ra.» 
Ayiwa, sani masacɛ ye ban o kuma ra dɔrɔn, kumakan dɔ bɔra sankolo ra, k’a fɔ ko: «Masacɛ Nebukadinɛsari, i ta masaya bɛna bɔsi i boro. 
O bɛna i gbɛn ka bɔ adamadenw cɛ ra. I bɛna taga kɛ ni kongosogow le ye. I bɛna bin ɲimi i ko misi, ka taga se fɔ san wolonfla, janko i ye a lɔn ko Ala kɔrɔtaninba ta masaya bɛ adamadenw ta masaya kunna, ani ko ni mɔgɔ o mɔgɔ ko diyara a ye, a bɛ masaya di o tigi ma.» 
O yɔrɔnin bɛɛ, o kuma kɛra can ye; o ko sera Nebukadinɛsari ma. O k’a gbɛn ka bɔ adamadenw cɛ ra, k’a bla ni kongosogow ye bin na. A ka bin ɲimi i ko misi; a tun bɛ si kɛnɛ ma, gɔmiji bɛ to k’a ɲigi. A kunsigiw nana janya k’a kɛ i ko bɔn kaman siw. A sɔninfaraw janyara k’a kɛ i ko kɔnɔw ta. 
«Ayiwa, Ala tun ka wagati min latigɛ, o dafara minkɛ, ne, Nebukadinɛsari, ne ka ne ɲa kɔrɔta ka flɛri kɛ san fɛ. Ne hakiri kɔsegira ne ma. Ne ka baraka la Ala kɔrɔtaninba ye, k’a tando, k’a bonya, ale min ye Ala banbari ye. A ta kuntigiya ye kuntigiya banbari le ye; a ta masaya bɛ yi wagati bɛɛ, ani tuma bɛɛ. 
Dugukolo mɔgɔw bɛɛ lajɛnnin tɛ a ɲa na foyi ye. Ni min k’a diya, a bɛ o le kɛ sankolokɔnɔfɛnw na; dugukolo mɔgɔw fana ta bɛ ten. Mɔgɔ si tɛ se k’a ta baara lalɔ, walama k’a ɲininka ko: ‹Mun na i ka nin kɛ?› 
«Ayiwa, o wagati ra, ne hakiri sekɔra ne ma. Ne ta masaya, ani a kuntigiya, ni a nɔɔrɔ, ni a bonya bɛɛ dira ne ma tuun. Ne ta jamana kuntigiw, ani ne ta jamana ɲamɔgɔw ka ne wele ka na tuun. Ne sigira ne ta masaya ra tuun, fɔ ka ne ta fanga bonya ka tɛmɛ fɔlɔ ta kan. 
O kosɔn, ne Nebukadinɛsari, ne bɛ Masa Ala, sankolo tigi tando, k’a kɔrɔta, k’a bonya. A ta kokɛtaw bɛɛ bɛnnin lo, a ta siraw bɛɛ terennin lo. Mɔgɔ o mɔgɔ bɛ a yɛrɛ bonya, a bɛ o majigi.» 
﻿Daniyɛli.
5.
Ayiwa, lon dɔ, masacɛ Baalitazari ka ɲanagbɛba dɔ kɛ, k’a ta jamana mɔgɔbaw ladiya. O tun ye mɔgɔ waga kelen. Masacɛ ka duvɛn min ni a ta mɔgɔbaw ye. 
Duvɛn nana a mina minkɛ, a facɛ Nebukadinɛsari tun ka Ala ta minan saninman minw cɛ ka bɔ Alabatosoba kɔnɔ Zeruzalɛmu, a ka mɔgɔ dɔw ci ka taga o minan saninlamanw ni a warigbɛramanw ta ka na ni o ye, janko ale ni a ta jamana mɔgɔbaw, ani a furumusow, ani a muso tɔw bɛɛ ye duvɛn min o minanw kɔnɔ. 
Ayiwa, o nana ni o minanw ye. Masacɛ ni a ta mɔgɔbaw, ani a ta furumusow, ani a muso tɔw ka duvɛn min o minanw kɔnɔ. 
O ka duvɛn min ka fa tuma min na, o ka o ta jow tando: o ta jo saninlamanw, ani a warigbɛramanw, ani a siranɛgɛramanw, ani a nɛgɛramanw, ani a yiriramanw, ani a kabakururamanw. 
Ayiwa, o wagati yɛrɛ ra, boro dɔ barara ka bɔ fitinadaga ɲa fɛ, yeelen na, ka sɛbɛri dɔ kɛ masacɛ ta bon kogo kan. Masacɛ ka o boro sɛbɛrikɛtɔ ye minkɛ, 
a fari cogoya yɛlɛmana siranya boro. A hakiri ɲagamina, k’a ja tigɛ, k’a baraka bɛɛ ban, fɔ a kinbirikunw ka kɛ yɛrɛyɛrɛ ye ka gbasigbasi ɲɔgɔn na. 
A pɛrɛnna ko o ye lagbɛrikɛbagaw ni tagamasiyɛn lɔnbagaw ni jotigiw bɛɛ wele ka na. O mɔgɔ minw tun ye Babilɔni hakiritigiw ye, olugu nana minkɛ, masacɛ k’a fɔ o ye ko: «Ni aw ra min o min ka se ka nin sɛbɛri karan k’a kɔrɔ fɔ ne ye, ne bɛna masaderege le don o tigi ra, ka sanin don a kan na, k’a kɛ jamana kuntigi sabanan ye.» 
Lɔnnikɛbagaw donna ka sɛbɛri flɛ, nka o si ma se k’a karan k’a kɔrɔ fɔ masacɛ ye. 
A kɛra ten minkɛ, dɔ farara masacɛ ta siranya kan. A cogo yɛlɛmana tuun. A ta jamana mɔgɔbaw bɛɛ fari fagara. 
Masacɛ bamuso nana masacɛ ni a ta mɔgɔbaw ta siranya ko mankan mɛn minkɛ, a donna o kɔ ɲanagbɛ yɔrɔ ra. A ko: «Masacɛ, Ala ye i mɛɛn an kɔrɔ! I kana to i hakiri ye ɲagami fɔ ka i cogo yɛlɛma tan. 
«Cɛ dɔ bɛ i ta jamana ra yan, Ala saninman yɛrɛ ta hakiri le bɛ ale fɛ. I facɛ ta masaya wagati ra, i facɛ tun bɛ faamuri sɔrɔ o cɛ le fɛ, ani lɔnniya; o cɛ ta hakiritigiya bɛ i ko Ala saninman yɛrɛ ta. O kosɔn i facɛ, masacɛ Nebukadinɛsari tun ka o cɛ le kɛ jinamoriw ni lagbɛrikɛbagaw ni tagamasiyɛn lɔnbagaw ni jotigiw bɛɛ ta ɲamɔgɔ ye; 
sabu o Daniyɛli tɔgɔ, min bɛ wele fana ko Bɛlisasari, ale hakiri ka bon ni mɔgɔ bɛɛ ta ye. Lɔnniya ni hakiritigiya b’a fɛ. A bɛ sikow kɔrɔ fɔ, ka gundow lɔn, ka ɲininkarigbɛlɛnw bɛɛ jaabi. Aw ye taga Daniyɛli wele ka na, a bɛna sɛbɛri kɔrɔ fɔ.» 
O tagara Daniyɛli wele ka na ni a ye masacɛ fɛ. Masacɛ ko a ma ko: «Ka ne facɛ to masaya ra, a tun tagara mɔgɔ minw mina Zuda mara ra, Daniyɛli tɔgɔ min tun bɛ o mɔgɔw ra, ele lo wa? 
O ka i ko fɔ ne ye, ko Ala saninman yɛrɛ ta hakiri le bɛ i fɛ, ko mɔgɔ bɛ se ka faamuri ni lɔnniya ni hakiritigiya sɔrɔ i fɛ, hakiritigiya min tɛ sɔrɔ mɔgɔ si fɛ. 
Ayiwa, o nana ne fɛ ni lɔnnikɛbagaw ni lagbɛrikɛbagaw ye, janko o ye nin sɛbɛri karan k’a kɔrɔ fɔ ne ye, nka o si ma se. 
K’a sɔrɔ ne k’a mɛn ko i bɛ se ka gundow lɔn, ani ka ɲininkarigbɛlɛnw jaabiri lɔn k’a fɔ. Ayiwa, sisan ni i sera ka nin sɛbɛri karan k’a kɔrɔ fɔ ne ye, ne bɛna masaderege don i ra, ka sanin don i kan na, ka i kɛ ne ta jamana kuntigi sabanan ye.» 
Daniyɛli ka masacɛ jaabi ko: «Masacɛ, to ni i ta masaderege ni i ta sanin ni i ta bonyaw ye, walama i y’a di mɔgɔ wɛrɛ ma. Ne kɔni bɛna sɛbɛri karan k’a kɔrɔ fɔ masacɛ ye. 
Masacɛ, Ala kɔrɔtaninba tun ka masaya ni tɔgɔba ni bonya ni nɔɔrɔ di i facɛ Nebukadinɛsari ma. 
A tɔgɔ bonya kosɔn, dunuɲamɔgɔw bɛɛ, ani a siyaw bɛɛ, ani kanw bɛɛ mɔgɔw tun bɛ siran a ɲa, fɔ o bɛ yɛrɛyɛrɛ a ɲa. Ni a tun ko min ye faga, o bɛ o faga, ni a ko min ye to yi, o bɛ o to yi. Ni a ko a bɛ min bonya a bɛ o bonya, ni a ko a bɛ min dɔgɔya a bɛ o dɔgɔya. 
Nka yɛrɛbonya nana don a ra tuma min na, ani a k’a jusukun gbɛlɛya minkɛ, fɔ ka kɛ wasobagaba ye, Ala k’a bɔ masaya ra, k’a ta bonya bɛɛ bɔ a kan. 
O k’a gbɛn ka bɔ adamadenw cɛ ra. A hakiri kɛra i ko bɛganw ta. A tagara to bin kɔnɔ ni kongofaliw ye, ka bin ɲimi i ko misi. Gɔmiji k’a ɲigi bin kɔnɔ yi, fɔ lon min a yɛrɛ nana lɔ a ra, ko Ala kɔrɔtaninba ta masaya le bɛ adamadenw ta masaya kunna, ko ni mɔgɔ min ko diyara Ala ye, a bɛ masaya di o tigi le ma. 
«Ayiwa, ele Baalitazari, ele min ye a dencɛ ye, ele ka ni kow bɛɛ lɔn, nka o bɛɛ n’a ta, i ma sɔn ka i yɛrɛ majigi. 
I ka i yɛrɛ bonya, ka i yɛrɛ suma ni sankolo tigi Ala ye. I sɔnna ka Alabatosoba ta minan saninmanw le ta, ka na duvɛn min o kɔnɔ, ele ni i ta jamana mɔgɔbaw, ani i ta furumusow, ani i ta muso wɛrɛw. I ka i ta jow le tando, i ta jo warigbɛramanw, ani a saninlamanw, ani a siranɛgɛramanw, ani a nɛgɛramanw, ani a yiriramanw, ani a kabakururamanw. O jo minw tɛ yeri kɛ, o tɛ mɛnni kɛ, o tɛ foyi lɔn. K’a sɔrɔ i nin, ani i ta ko bɛɛ bɛ Ala min boro, i ma o bonya! 
O le kosɔn Ala ka nin boro lana ka na nin sɛbɛri kɛ i ɲa kɔrɔ. 
«Kuma min sɛbɛra, o ye nin ye, ko: ‹Mene, Mene, Tekɛli, Parisini.› 
«Sisan a kɔrɔ flɛ nin ye: Mene, o kɔrɔ ye ko ‹a jatera›. Ala ka i ta masaya teredaw jate, k’a latigɛ ko o teredaw banna. 
Tekɛli, o kɔrɔ ye ko ‹a sumana›. Ala ka i suma ni sumanikɛnan dɔ ye, k’a ye ko i ka fiyɛn. 
Parisini, o kɔrɔ ye ko ‹a taranna›. Ala ka i ta masaya bɔ i bɔrɔ, k’a taran, ka dɔ di Mɛdikaw ma, ka dɔ di Pɛrɛsikaw ma.» 
Ayiwa, o yɔrɔnin bɛɛ, masacɛ Baalitazari k’a fɔ a ta baaradenw ye ko o ye masaderege don Daniyɛli ra, ka sanin don a kan na. A k’a fɔ yɔrɔ bɛɛ ko Daniyɛli le bɛna kɛ jamana kuntigi sabanan ye. 
Nka o lon yɛrɛ su fɛ, o ka Babilɔni ta masacɛ Baalitazari faga. 
﻿Daniyɛli.
6.
Mɛdikaw ta masacɛ Dariyusi le ka Babilɔni jamana masaya ta, k’a si to san biwɔɔrɔ ni san fla. 
Masacɛ Dariyusi k’a ye ko a ka ɲi ale ye fagama kɛmɛ ni mugan sigi a ta jamana kunna, janko olugu ye kɛ jamana yɔrɔw bɛɛ ra. 
A ka kuntigiba saba sigi o fagama kɛmɛ ni mugan kunna; jamanatigiw tun ka kan ka o ta baarakɛtaw bɛɛ ɲafɔ o kuntigibaw le ye, janko mɔgɔ si kana se ka masacɛ janfa. Ayiwa, Daniyɛli fana tun ye o kuntigiba saba dɔ ye. 
Nka Daniyɛli ta hakiri ni a ta lɔnniya tun ka bon ka tɛmɛ kuntigiba tɔw ni fagamaw bɛɛ ta kan. A kɛra ten, masacɛ tun b’a fɛ k’a sigi a ta jamana bɛɛ kunna. 
Ayiwa, kuntigiba tɔw ni fagamaw k’a ye ten minkɛ, o ka kɛ sababu dɔ ɲini ye, o bɛ se ka Daniyɛli jaraki ni min ye a ta kuntigiya baara ko ra, ka o fɔ masacɛ ye. Nka o ma jarakiyɔrɔ si sɔrɔ, o ma foyi ye Daniyɛli ta baara ra, sabu Daniyɛli tun terennin lo fɛn bɛɛ ra, firiyɔrɔ tun tɛ a ta baara ra, a tun tɛ ko bɛnbari kɛ fana. 
O mɔgɔw yɛrɛ nana a fɔ ɲɔgɔn ye ko: «A bɛ cogo min na, an tɛna jarakiyɔrɔ si le sɔrɔ Daniyɛli tɔgɔ nin na, fɔ ni an ka sababu dɔ sɔrɔ a ta Ala ta sariya ta ko ra k’a jaraki.» 
Ayiwa, o kuntigiba fla ni fagamaw jɛnna ka taga masacɛ fɛ; k’a fɔ a ye ko: «Masacɛ Dariyusi, Ala ye i mɛɛn an kɔrɔ! 
Jamana ɲamɔgɔw bɛɛ, o kɔrɔ ye warimarabagaw, ani fagamaw, ani kuntigiw, ani dugutigiw bɛɛ bɛnna a ra ko i ye sariya dɔ sigi k’a fɔ k’a gbɛlɛya, ko fɔ ka taga se tere bisaba, ko ni mɔgɔ o mɔgɔ ka ala wɛrɛ daari, walama ka mɔgɔ wɛrɛ daari, ni a ma masacɛ kelen le daari, o tigi ka kan ka mina k’a firi jaraw fɛ, jaraw ta dinga kɔnɔ. 
Ayiwa, sisan, masacɛ, o sariya sigi, ka i boronɔ tagamasiyɛn la a kan, janko a kana se ka yɛlɛma; a ye kɛ Mɛdikaw ni Pɛrɛsikaw ta sariya wuribari dɔ ye.» 
Masacɛ Dariyusi ka o sariya sigi k’a boronɔ la a kan. 
Daniyɛli nana a mɛn minkɛ ko o sariya sigira, a tagara a ta so. A ta sankasobon finɛtiriw tun bɔra k’a ɲasin Zeruzalɛmu dugu fan ma. Daniyɛli tun bɛ deri k’a kinbiri gban o yɔrɔ ra, o finɛtiri da ra, ka Ala daari, k’a bato siɲaga saba lon o lon. 
Daniyɛli juguw tagara ɲɔgɔn fɛ ka taga bara a ra a ta bon kɔnɔ, k’a ko ye a bɛ Ala daarira ni makarikanw ye, ka Ala bato. 
O tagara masacɛ fɛ, ka taga o sariya ko fɔ a ye. O ko: «Masacɛ, i ma sariya dɔ sigi ko fɔ ka taga se tere bisaba ma, ko ni mɔgɔ o mɔgɔ ka ala wɛrɛ daari, walama ka mɔgɔ wɛrɛ daari, ni ele kelen tɛ, ko o tigi ka kan ka firi jaraw ta dinga kɔnɔ wa?» Masacɛ ko: «A sɛbɛra ten le; Mɛdikaw ni Pɛrɛsikaw ta sariya lo, a tɛ se ka yɛlɛma.» 
O ka kuma ta tuun k’a fɔ ko: «Ayiwa, masacɛ, mɔgɔ minw minana ka bɔ Zude mara ra, olugu ra kelen min tɔgɔ ye ko Daniyɛli, ale ma i jate, a ma i ta sariya fana jate. A bɛ Ala daari siɲaga saba lon o lon.» 
Masacɛ ka o mɛn minkɛ, a jusu kasira kosɛbɛ. A tun b’a fɛ ka cogo ɲini ka Daniyɛli bɔsi; fɔ ka taga o lon tere bɛɛ ban, a bɛ miirira, a bɛ se ka Daniyɛli bɔsi cogo min na. 
Nka o mɔgɔw teliyara ka na a fɔ masacɛ ye k’a gbɛlɛya tuun ko: «Masacɛ, i yɛrɛ k’a lɔn ko Mɛdikaw ni Pɛrɛsikaw ta sariya ra, ni fɛn o fɛn sɛbɛra, ka masacɛ boronɔ la a kan ka ban, o tɛ se ka yɛlɛma tuun dɛ!» 
A kɛra ten, masacɛ ko o ye na ni Daniyɛli ye, ka na a firi jaraw ta dinga kɔnɔ. Masacɛ ko Daniyɛli ma ko: «I bɛ i ta Ala min bato lon o lon, ale ye i kisi.» 
O ka Daniyɛli firi dinga kɔnɔ, ka kabakuruba dɔ kɛ k’a datugu. Masacɛ k’a boronɔ la o kabakuruba kan; a ta jamanatigiw fana ka o boronɔ la a kan, janko mɔgɔ si kana na a fɔ ko a bɛ kabakuruba bɔ yi ka Daniyɛli labɔ o ɲina ma. 
O kɔ, masacɛ tagara a ta so. A ka su bɛɛ kɛ, a ma sɔn ka domuni kɛ. A ma sɔn a ta musow si ye na a kɔrɔ; a ma se ka sunɔgɔ fana. 
Masacɛ wurira sɔgɔmada joona fɛ, sani kɛnɛ ye ci, a teliyara ka taga jaraw ta dinga da ra. 
A gbarara dinga ra ka Daniyɛli wele, a jusu kasininba. A ko Daniyɛli ma ko: «Ala ɲanaman ta baaraden Daniyɛli, i bɛ Ala min bato lon o lon, o sera ka i bɔsi jaraw boro wa?» 
Daniyɛli tora yi ka masacɛ jaabi ko: «Masacɛ, Ala ye i mɛɛn an kɔrɔ! 
Ne ta Ala k’a ta mɛlɛkɛ ci ka na jaraw da datugu, o si ma se ka foyi kɛ ne ra, sabu Ala k’a ye ko ne jarakibari lo; ne ma kojugu si kɛ ele fana ra, masacɛ.» 
Masacɛ ka o mɛn minkɛ, a jusu diyara kosɛbɛ. A ko o ye Daniyɛli labɔ dinga kɔnɔ. O ka Daniyɛli labɔ dinga kɔnɔ. Nɔ foyi ma ye a fari ra, sabu a tun k’a jigi la Ala kan. 
Masacɛ ko, ko mɔgɔ minw ka Daniyɛli jaraki, ko o ye na ni olugu ye, ani o ta musow ni o ta denw bɛɛ, ka na o bɛɛ firi dinga kɔnɔ jaraw fɛ. O ka o firi dinga kɔnɔ minkɛ, hali o ma dinga kɔnɔnɔyɔrɔ yɛrɛ sɔrɔ, jaraw benna o kan ka o kolow bɛɛ ɲɔɲɔ. 
Ayiwa, o kɔw kɔ, masacɛ Dariyusi ka sɛbɛ dɔ kɛ k’a ci mɔgɔw bɛɛ ma, ani siyaw bɛɛ, ani kan bɛɛ mɔgɔw, dunuɲa yɔrɔ bɛɛ ra. A k’a fɔ o ye ko: «Ala ye hɛra caman kɛ aw ye.» 
A ko: «Ne bɛ nin fɔ aw ye k’a gbɛlɛya, ko ne ta jamana yɔrɔ bɛɛ ra, mɔgɔ bɛɛ ye siran Daniyɛli ta Ala ɲa, k’a bonya. Ale le ye Ala ɲanaman ye, ani Ala banbari; a ta masaya tɛna cɛn ka ye, dan tɛ a ta kuntigiya fana ra. 
«Ale le bɛ mɔgɔ bɔsi, ale le bɛ mɔgɔ kisi. A bɛ tagamasiyɛnw ni kabakow kɛ sankolo ra, k’a kɛ dugukolo kan. Ale le ka Daniyɛli bɔsi k’a to jaraw ma se k’a faga.» 
Ayiwa, o kow kɔ, Daniyɛli ka lɔyɔrɔɲuman sɔrɔ jamana kɔnɔ masacɛ Dariyusi ta tere ra, ani Pɛrɛsikaw ta masacɛ Sirusi fana ta tere ra. 
﻿Daniyɛli.
7.
Babilɔni masacɛ Baalitazari ta masaya san fɔlɔ ra, ka Daniyɛli lanin to a ta lanan kan, a sikora; Matigi Ala ka fɛn dɔw yira a ra. O kɔ, Daniyɛli ka o sikow kunbabaw sɛbɛ. A ka min fɔ, o ye nin ye: 
Daniyɛli ko: «O lon su fɛ, ne k’a ye ko fɔɲɔ bɔra sankolo fan naani bɛɛ ra, ka na Kɔgɔjiba lamaga ni fanga ye. 
Wara belebeleba naani bɔra kɔgɔji ra, o si ni si tɛ kelen ye. 
Wara fɔlɔ tun bɛ i ko jara. Kamanw tun bɛ a fɛ, i ko bɔn ta kamanw. Ka ne to a flɛri ra, o k’a kamanw tigɛ ka bɔ a ra, k’a wuri k’a lɔ a sen fla kan i ko mɔgɔ. O kɔ, o ka adamaden hakiri di a ma. 
«Wara flanan tun bɛ i n’a fɔ waraba dɔ; a tun lanin bɛ a gɛrɛn kelen kan, garagakolo saba bɛ a da ra. O k’a fɔ a ye ko a ye wuri ka taga sogo camanba domu. 
«O kɔ, ne ka flɛri kɛ tuun, ka wara sabanan ye; a tun bɛ i ko waraninkala. Kaman naani tun bɛ a kɔ ra i ko kɔnɔ. Kunkolo naani fana bɛ a fɛ. O ka kuntigiya di a ma. 
«O kɔ, ka ne lanin to hali bi, ne tora flɛri ra, ka wara naaninan ye. O wara tun ye fɛn cɛjuguba le ye, ani siranyafɛnba, min bɛ mɔgɔ ja tigɛ. Barakaba le tun b’a ra. Ɲin jamijan nɛgɛramanw le tun bɛ a da ra. A tun bɛ sogo faga, k’a tigɛtigɛ, k’a domu, k’a tɔ dɔndɔn. A ni wara tɔw si cogo tun tɛ kelen ye. Gban tan le tun bɛ a fɛ. 
Ka ne to o gbanw flɛri ra, ne nana a ye ko gban fitini dɔ bɔra gban tɔw cɛ ma. O gban fitini bɔtɔ ka gban saba bɔn ka bɔ yi. Ɲadenw tun bɛ o gban fitini na i ko adamaden. Da dɔ fana tun bɛ a fɛ; o da tun bɛ wasoyakumaw le fɔra.» 
«Ayiwa, ne belen ka flɛri kɛ tuun, k’a ye ko o ka masasiginan dɔw blabla. Min tun bɛ yi kabini fɔlɔfɔlɔ, ale sigira o masasiginan dɔ kan. A ta derege tun gbɛra pepepe. A kunsigi gbɛra i ko sagasi gbɛman. A ta masasiginan tun bɛ i ko tasumamana; masasiginan senw tun bɛ i ko tasumakami. 
«Tasuma tun bɛ serira ka bɔ a ɲa fɛ, i ko ji. Mɔgɔ waga caman caman le tun bɛ a ta jɔnw ye; waga caman caman wɛrɛ tun lɔnin bɛ a ɲa fɛ ka baara kɛ a ye. O kɔ, kititigɛbagaw sigisigira. O ka kitabu dɔw dayɛlɛ. 
«Ne tun bɛ flɛri kɛra tuun, ka to ka gban fitini ta wasoyakumaw lamɛn. Ka ne to a flɛri ra, o ka wara yɛrɛ mina ka faga, k’a halaki, k’a sogo firi tasuma ra k’a jɛni. 
Wara tɔw fana ta fanga minana o ra; nka o ka o ɲanaman to ka wagati dɔɔnin kɛ. 
«Ka ne lanin to hali bi, ne ka flɛri kɛ tuun; ne ka mɔgɔ dɔ ye, a nana ka bɔ sankolo ra, sankabaw kunna, a bɛ i ko adamaden. Min tun bɛ yi kabini fɔlɔfɔlɔ, a tun bɛ nana o kɔrɔ; o k’a mina ka na ni a ye o fɛ. 
O ka kuntigiya ni bonya ni masaya di a ma, janko mɔgɔw bɛɛ, ani siyaw bɛɛ, ani kanw bɛɛ mɔgɔw ye baara kɛ a ye. A ta kuntigiya ye kuntigiya banbari le ye; a ta masaya fana tɛna cɛn ka ye fiyewu.» 
«Ayiwa, o kow ka ne Daniyɛli hakiri ɲagami kosɛbɛ, sabu ne ka fɛn minw ye, o ka ne ja tigɛ kosɛbɛ. 
O ra, mɔgɔ minw tun bɛ yi, ne gbarara olugu dɔ ra k’a ɲininka o kow kɔrɔ yɛrɛyɛrɛ ra. A k’a kɔrɔ fɔ ne ye. 
A ko: ‹I ka wara belebeleba naani min ye, o ye masacɛ naani le ye, minw bɛna wuri dugukolo kan yan. 
Nka Ala kɔrɔtaninba ta mɔgɔ saninmanw le bɛna sigi masaya ra. Olugu le bɛna to kuntigiya ra wagati bɛɛ, ani tuma bɛɛ.› 
«Ayiwa, ne tun b’a fɛ ka wara naaninan fana ta ko lɔn ka ɲa. Ale ni tɔw si tun tɛ kelen ye; siranyafɛnba tun lo. A ɲinw tun ye nɛgɛ ye, a sɔninfaraw ye siranɛgɛ ye. A tun bɛ sogo faga, k’a tigɛtigɛ, k’a domu, k’a tɔ dɔndɔn. 
Gban naani min tun bɛ a kun na, ne tun b’a fɛ ka o kɔrɔ fana lɔn ka ɲa, ani gban fitini min bɔtɔ ka gban saba bɔn ka bɔ o nɔ ra. Ɲadenw tun bɛ o gban fitini na, da dɔ fana tun b’a ra; o da tun bɛ wasoyakumaw fɔra. O gban fitini baraka tun ka bon ni gban tɔw bɛɛ ta ye. 
«Ne tun ka flɛri kɛ, ka o gban fitini ye, a bɛ kɛrɛ kɛra ni Ala ta mɔgɔ saninmanw ye, fɔ ka se o ra. 
Nka min tun bɛ yi kabini fɔlɔfɔlɔ, ale nana kiti bɛn a kan ka jo di Ala kɔrɔtaninba ta mɔgɔ saninmanw ma. O kɔ, wagati sera minkɛ, masaya dira Ala ta mɔgɔ saninmanw ma. 
«Ayiwa, o kow kɔrɔ fɔra ne ye, ko: ‹Wara naaninan ye masacɛ naaninan ta masaya tagamasiyɛn le ye. O masaya fana bɛna wuri dugukolo kan yan. A ta masaya ni masaya tɔw si tɛna kɛ kelen ye. A bɛna dunuɲa yɔrɔ bɛɛ domu, ka mɔgɔw tigɛtigɛ ka o dɔndɔn. 
O wara ta gban tan, o ye masacɛ tan le ye; o masacɛ tan bɛɛ bɛna bɔ wara ta masaya le kɔnɔ. Nka masacɛ kelen bɛna na olugu kɔ fɛ, ale ni tɔw tɛna kɛ kelen ye fiyewu. A bɛna masacɛ saba laben. 
A bɛna kumajuguw fɔ Ala kɔrɔtaninba ma, ka Ala kɔrɔtaninba ta mɔgɔ saninmanw tɔɔrɔ. A bɛna a fɔ ko a bɛ Ala ta mɔgɔ saninmanw ta wagati sigininw ni o ta sariyaw yɛlɛma. Mɔgɔ saninmanw bɛna kɛ a ta fanga kɔrɔ fɔ wagati kelen, ani wagati dɔw, ani wagati tarancɛ. 
« ‹O kɔ, kiti wagati bɛna se; o bɛna a ta kuntigiya bɔsi a ra, k’a halaki k’a ban pewu. 
O tuma ra, dunuɲa masayaw ta fanga bɛɛ, ani o ta kuntigiya bɛɛ, ani o ta bonya bɛɛ bɛna di Ala kɔrɔtaninba ta mɔgɔ saninmanw le ma. O ta masaya bɛna kɛ masaya banbari le ye. Dunuɲa fagamaw bɛɛ bɛna kɛ o ta jɔnw ye, ka o yɛrɛ majigi o ye.› 
«Ayiwa, kuma laban le ye nin ye. Ayiwa, nin kow miiriyaw ka ne Daniyɛli hakiri ɲagami kosɛbɛ, ka ne siran, fɔ ka ne cogo yɛlɛma. O kosɔn ne ka nin kow bɛɛ to ne yɛrɛ kɔnɔ.» 
﻿Daniyɛli.
8.
«Masacɛ Baalitazari ta masaya san sabanan na, ne Daniyɛli sikora ka fɛn dɔw ye tuun; o kɛra ne ta siko fɔlɔ kɔ fɛ. 
Ne ka min ye, o flɛ nin ye: ne ka ne yɛrɛ ye Suzi dugu kɔnɔ, min ye Elamu jamana masaduguba ye; ne tun bɛ Hulayi bada ra. 
Ne ka flɛri kɛ, ka sagajigi dɔ lɔnin ye bada ra. Gban jamijan fla tun b’a ra; kelen bɔra kelen ɲa. Min bɔra kɔ fɛ, ale tun ka jan ka tɛmɛ tɔ kelen kan. 
Ayiwa, ne k’a ye ko o sagajigi tun bɛ turi kɛra terebenyanfan na, ani sahiliyanfan fɛ, ani woroduguyanfan fɛ. Danfɛn si tun tɛ se ka lɔ a ɲa. Ni a tun ka fɛn o fɛn mina, mɔgɔ si tun tɛ se ka o bɔsi a boro. Ni fɛn o fɛn tun k’a diya, a tun bɛ o le kɛ; a baraka bonyara kosɛbɛ. 
«Ka ne to o ko miiri ra, ne barara ka bakɔrɔnin dɔ boritɔ ye ka na ka bɔ terebenyanfan na. A tun bɛ yɔrɔw yaalara ka na, hali a senw tun tɛ sera dugu ma. Gban jamijanba kelen tun bɛ a ɲaden fla cɛmancɛ ra. 
Ne tun ka sagajigi gbantigi min ye bada ra, bakɔrɔnin tagara se o ma; a girinna ka la o kan ni a fanga bɛɛ ye. 
A dimininba ka sagajigi tu fɔ ka sagajigi gban fla kari. Sagajigi fanga ma se a ra. A ka sagajigi ben dugu ma k’a dɔndɔn ni a sen ye. Mɔgɔ si ma sɔrɔ min bɛ se ka sagajigi bɔsi a boro. 
«Bakɔrɔnin fanga bonyara kosɛbɛ. Nka tuma min na a ta fanga tun bɛ a tan ni fla ra, a gban jamijan karira. Nka a karira minkɛ, gban jamijanba naani wɛrɛ bɔra o nɔ ra, ka ɲasin dunuɲa fan naani bɛɛ ra. 
Gban fitini dɔ fana bɔra o gbanw kelen kunna; o gban fitini bonyara kosɛbɛ. A k’a ta fanga ɲasin woroduguyanfan fɛ, ani terebɔyanfan na, ani jamanaw bɛɛ ra ɲumanman fan fɛ. 
«A fanga bonyara fɔ ka se Ala ta danfɛnw ma sankolo ra; a ka o danfɛn dɔw sama k’a ben dugu ma, ani lolo dɔw, ka olugu dɔndɔn ni a sen ye. 
A k’a yɛrɛ bonya fɔ k’a yɛrɛ suma ni sankolo danfɛnw Kuntigiba yɛrɛ ye. Saraka minw ka kan ka bɔ lon o lon sankolo danfɛnw Kuntigiba ye, a ka o bɛɛ lalɔ; a ka sankolo danfɛnw Kuntigiba ta yɔrɔ saninman lanɔgɔ. 
Sankolo danfɛnw blara a ta fanga kɔrɔ; saraka saninman min tun bɛ bɔ lon o lon, o dablara, jurumun kosɔn. Mɔgɔw ka Ala ta can sira bla. A kɛra ten, ni o gban fitini ka fɛn o fɛn kɛ, o bɛ ɲa a boro. 
«Ayiwa, o kɔ, ne ka mɛlɛkɛ saninman dɔ kumakan mɛn. Mɛlɛkɛ saninman dɔ wɛrɛ ka ale ɲininka ko: ‹Ko minw yirara, o kow bɛna to ka kɛ fɔ wagati juman le? Saraka min tun bɛ bɔ lon o lon, o dablanin bɛna to ten ka se fɔ wagati juman? Mɔgɔw bɛna to o ta kɛwalejuguw ra ka se fɔ wagati juman? O bɛna Ala ta yɔrɔ saninman ni Ala ta danfɛnw minako juguya fɔ wagati juman?› 
«A k’a fɔ ne ye ko: ‹Sɔgɔmada waga kelen, ani sɔgɔmada kɛmɛ ni sɔgɔmada bilooru, wulada waga kelen, ani wulada kɛmɛ ni wulada bilooru, o le bɛna tɛmɛ, Ala ta yɔrɔ saninman bɛ sɔrɔ ka saninya.› 
«Ayiwa, Ala tun ka fɛn minw yira ne ra, ka ne Daniyɛli to o fɛnw ni o kɔrɔ miiri ra, danfɛn dɔ nana lɔ ne ɲa fɛ, a bɛ i ko mɔgɔ. 
Ne ka kumakan dɔ mɛn ka bɔ Hulayi baji cɛmancɛ ra. A pɛrɛnna ko: ‹Jibirili, a ka fɛn minw ye, o kɔrɔ fɔ a ye.› 
Ne tun lɔnin bɛ yɔrɔ min na, o danfɛn gbarara o yɔrɔ ra. A gbarara ne ra minkɛ, ne siranna fɔ ne ka ne yɛrɛ firi dugu ma ka ne ɲa biri dugu ma. A ko ne ma ko: ‹Adamaden, nin lamɛn k’a faamu, ko i ka fɛn minw ye, o bɛ wagati laban ta kow le yira.› 
K’a to kuma ra ne fɛ, ne kirinna, ka ne ɲa birinin to dugu ma. A magara ne ra ka ne lawuri ka ne lɔ ne senw kan. 
A k’a fɔ ne ye tuun ko: ‹Fɛn minw bɛna kɛ Ala ta dimi wagati laban na, ne bɛna o yira i ra; sabu o wagati latigɛra. 
« ‹I ka sagajigi min ye ni gban fla ye, o ye Mɛdikaw ni Pɛrɛsikaw ta masacɛw le ye. 
I ka bakɔrɔnin sicamantigi min ye, ale ye Gɛrɛsi jamana masacɛ le ye. Gbanjan min tun bɛ a ɲaden fla cɛmancɛ ra, o ye Gɛrɛsi jamana masacɛ fɔlɔ ye. 
O gban karira minkɛ, gban naani min bɔra o nɔ ra, o ye masaya naani ye min bɛna bɔ o jamana kelen na. Nka o masaya naani fanga tɛna bonya ka fɔlɔ ta bɔ. 
« ‹Ayiwa, olugu ta masaya laban na, ni mɔgɔw ta kɛwalejuguw nana wara tuma min na, masacɛ dɔ bɛna wuri; ale bɛna waso, ka mɔgɔw lafiri ni ceguya ye. 
A ta fanga bɛna bonya, nka o fanga tɛna bɔ ale yɛrɛ le ra. A bɛna cɛnri kɛ kosɛbɛ. Ni a ka fɛn o fɛn kɛ, o bɛɛ bɛ ɲa a boro. A bɛna fangatigiw halaki, ani Ala ta mɔgɔ saninmanw fana. 
A bɛna mɔgɔ caman nanbara a ta ceguya sababu ra. A ta yɛrɛbonya kosɔn, mɔgɔ minw tun bɛ a miiri ko foyi tɛ se ka o sɔrɔ, a bɛna olugu caman faga. A bɛna a fɔ ko a bɛ wuri hali masacɛw bɛɛ ta Masacɛ yɛrɛ kama. O tuma le ra a bɛna halaki, k’a sɔrɔ mɔgɔ boro yɛrɛ tɛna se a ma. 
I ka min mɛn sɔgɔmada waga kelen ni sɔgɔmada kɛmɛ ni sɔgɔmada bilooru ko ra, ani wulada waga kelen ni wulada kɛmɛ ni wulada bilooru ko ra, o ye can le ye. O ko gundo mara, sabu wagatijan ko lo.› 
«Ayiwa, o kow kɔ, ne Daniyɛli kɔni baraka bɛɛ banna, fɔ ka ne bana tere dama. O kɔ le, ne ka sɔrɔ ka kɛ masacɛ ta baaraw kɛ ye. Nka ne tun ka fɛn minw ye, o ko belen tun ka ne hakiri ɲagami, sabu ne tun ma se k’a faamu.» 
﻿Daniyɛli.
9.
«Sɛrisɛsi dencɛ Dariyusi min tun ye Medika ye, ale le tun sigira ka kɛ Babilɔni masacɛ ye. 
«A ta masaya san fɔlɔ ra, ne Daniyɛli ka kitabuw karan; Matigi Ala tun ka kuma min don cira Yeremi da ra, ko Zeruzalɛmu dugu bɛna halaki, k’a kɛ tomo ye, ka se fɔ san biwolonfla, ne ka o kumaw kɔrɔ sɛgɛsɛgɛ, ka o faamu. 
«Ne ka o faamu minkɛ, ne ka ne ɲa munu Matigi Ala fɛ, k’a daari, ni makarikanw ye, ka sun don, ka bɔrɔfani don ne yɛrɛ ra, ka sigi bugurigbɛ ra. 
Ne ka Matigi Ala, ne ta Ala daari, ko a ye an ta jurumunw yafa. Ne ko: ‹E, Matigi Ala, ele le ka bon, i bɛ siranyakobaw kɛ. Minw bɛ i kanu, ka i ta sariya sira tagama, i bɛ to i ta jɛnɲɔgɔnya ra ni olugu ye, ka koɲuman kɛ o ye. 
An ka jurumun kɛ, an ka ko bɛnbariw kɛ, an ka kojuguw kɛ, an murutira ka i ta sariyaw sira bla, ka ban i ta cifɔninw na. 
« ‹I ta jɔnw, minw ye i ta ciraw ye, i ka olugu ci ka kuma an ta masacɛw ni an ta fagamaw ni an bɛmaw ni an ta jamana mɔgɔw bɛɛ fɛ; nka an ma sɔn ka olugu ta kuma lamɛn. 
« ‹Matigi Ala, ele kɔni terennin lo; anw le maroyara bi, anw minw bɔra Zuda, ani minw bɔra Zeruzalɛmu, ani Izirayɛlimɔgɔ tɔw bɛɛ, minw yɔrɔ ka surun, ani minw yɔrɔ ka jan, i ka minw bɛɛ gbɛn ka taga jamana wɛrɛw ra, sabu an ka i kan bla ka terenbariyakow kɛ. 
« ‹E, Matigi Ala, anw le maroyara, an ni an ta masacɛw, ani an ta jamana ɲamɔgɔw, ani an bɛmaw; sabu anw ka i hakɛ ta. 
« ‹Nka ele min ye Matigi Ala ye, an ta Ala, ele bɛ hina, i bɛ yafa an ma, hali ni an murutira ka i ta sariya sira bla. 
An banna ka Matigi Ala, an ta Ala kan mɛn; a k’a ta sariya minw di a ta jɔnw ma, minw ye a ta ciraw ye, k’a lase an ma, an ma sɔn ka o sariyaw sira tagama. 
« ‹Izirayɛlimɔgɔw bɛɛ le ka i ta sariyaw cɛn. O bɛɛ le ka o kɔ di, ka ban ka i ta kuma lamɛn. O le kosɔn, danga ni kojugu minw fɔra Ala ta jɔncɛ Musa ta sariya ra, o dangaw benna an kan, sabu an ka Ala hakɛ ta. 
I tun k’a fɔ ko i bɛna min kɛ anw ni an ta jamana ɲamɔgɔw ra, i ka o kɛ. I ka o tɔɔrɔba lase an ma. Tɔɔrɔ min sera Zeruzalɛmu dugu ma, o tɔɔrɔ ɲɔgɔn ma deri ka se dunuɲa yɔrɔ si ra ka ye. 
O tɔɔrɔkow bɛɛ sera an ma, i n’a fɔ a tun sɛbɛra cogo min na Musa ta sariya ra. Nka hali bi, an belen ma sɔn ka Matigi Ala, an ta Ala daari, an ma sɔn ka an ta terenbariyakow dabla, an ma sɔn ka i ta kuma jate ko can lo. 
O le kosɔn Matigi Ala, i k’a dabɔ a kama k’a to o kojuguw ye an sɔrɔ; sabu, Matigi Ala, an ta Ala, i terennin lo i ta kokɛtaw bɛɛ ra; nka anw le ma sɔn ka i ta cifɔninw lamɛn. 
« ‹Ayiwa, sisan an Tigi Ala, ele le ka i ta mɔgɔw ɲamina ka o labɔ Misiran jamana ra, i ta sebagaya baraka ra, ka i tɔgɔ bonya fɔ ka na se bi ma. Nka anw ka i hakɛ ta, an jarakira. 
« ‹Matigi Ala, i ta terenninya kosɔn, sabari ka i ta dimi ni i ta jusugban mabɔ Zeruzalɛmu dugu ra, min ye i ta kuru saninman ye; sabu anw ni an bɛmaw ta jurumunw ni an ta terenbariyaw kosɔn, siya minw bɛɛ ka an ta jamana lamini, olugu bɛ Zeruzalɛmu ni a dugumɔgɔw mafiyɛnyara. 
« ‹Ayiwa, sisan, an ta Ala, sabari ka i ta jɔncɛ ta daariri ni a ta makarikanw lamɛn. I tɔgɔ kosɔn, Matigi Ala, sabari ka makari i ta yɔrɔ saninman na, k’a saninya, sabu mɔgɔw k’a halaki. 
« ‹Ne ta Ala, sabari ka i toro malɔ, ka an lamɛn. I ɲa lɔ an ta jamana ra k’a cɛncogo flɛ! I tɔgɔ sigira dugu min na, o cɛncogo flɛ! An tɛ i daarira ka makarikanw fɔ anw ta terenninya le kosɔn, nka an bɛ i daarira i ta hinaba le kosɔn. 
« ‹An Matigi, an lamɛn! An Matigi, yafa an ma! An Matigi, i janto an na, i ye an bɔsi i tɔgɔ kosɔn, i kana mɛɛn, ne ta Ala; sabu i yɛrɛ tɔgɔ le bɛ i ta dugu kan, i tɔgɔ le bɛ i ta mɔgɔw fana kan.› » 
«Ne tora Ala daari ra, ka ne ta jurumun ni ne ta jamana mɔgɔw, Izirayɛlimɔgɔw bɛɛ ta jurumun fɔ Matigi Ala ye, ka makarikanw fɔ Matigi Ala, ne ta Ala ye, a ta kuru saninman ko ra. 
«Ka ne to daariri ra, ne tun ka cɛ min ye ne ta siko dɔ ra kakɔrɔ, min ye Jibirili le, ale wurira ni a kamanw ye, ka teliya ka na ne fɛ, wulafɛsaraka bɔwagati ra. 
A nana kuma ne fɛ, k’a fɔ ko: ‹Daniyɛli, ne nana hakiri ni faamuri le di i ma. 
Kabini i ka i ta makarikanw damina, Ala ka kuma jaabi di; ne nana o le fɔ i ye, sabu i ye Ala ta mɔgɔ kanunin le ye. O ra, i toro malɔ nin kuma ra, i ka min ye, i jija ka o kɔrɔ faamu. 
Ala ka san biwolonfla sigiyɔrɔma wolonfla le latigɛ i ta jamana ni i ta dugu saninman ko ra. Ni o wagati dafara, terenbariyakow bɛ sɔrɔ ka dabla, kojuguw bɛ ban, jurumunw bɛ yafa, terenninya banbari bɛ sigi, Ala ka fɛn minw yira, ani ciraw ka kuma minw fɔ, o kow bɛɛ bɛ kɛ, Ala ta yɔrɔ saninmanba fana bɛ saninya ka bla danna Ala ye. 
« ‹I ka kan k’a lɔn k’a faamu, ko wagati min na a fɔra ko Zeruzalɛmu dugu bɛna lɔ kokura, k’a ta o wagati ra fɔ ka taga se Ala ta mɔgɔ ɲanawolomanin nawagati ma, san wolonfla sigiyɔrɔma wolonfla le bɛna tɛmɛ. Sani san wolonfla sigiyɔrɔma biwɔɔrɔ ni fla cɛ, dugu bɛna lɔ kokura, k’a yɔrɔ bɛɛ lalaga, k’a kogow lɔ; nka o wagatiw bɛna gbɛlɛya kosɛbɛ. 
« ‹Ni o san wolonfla sigiyɔrɔma biwɔɔrɔ ni fla dafara, mɔgɔw bɛna Ala ta mɔgɔ ɲanawolomanin dɔ faga; mɔgɔ si tɛna sɔn ka lɔ ni a ye k’a dɛmɛ. O kɔ, jamana dɔ ta kuntigi ni a ta kɛrɛkɛjama bɛna na dugu ni yɔrɔ saninman ci. O bɛɛ n’a ta, Ala bɛna dimi ka o kuntigi halaki. Nka sani a ye sa, a bɛna kɛrɛ wuri ka cɛnri kɛ, i ko a fɔra cogo min na. 
A bɛna jɛnɲɔgɔnyagbɛlɛn don ni mɔgɔ caman ye k’a ta fanga digi olugu kan fɔ san wolonfla. O san wolonfla cɛmancɛ ra, a bɛna a fɔ ko o ye bɛgan sarakaw ni siman sarakaw dabla. O kuntigi cɛnrikɛbaga bɛna ko haramunin suguya bɛɛ kɛ, fɔ ka taga se a yɛrɛ halaki lon ma, i n’a fɔ a latigɛra a ta ko ra cogo min na.› » 
﻿Daniyɛli.
10.
Pɛrɛsikaw ta masacɛ Sirusi ta masaya san sabanan na, Ala ka kuma dɔ fɔ Daniyɛli ye, o tun bɛ Daniyɛli min wele ko Bɛlisasari. O kuma ye cankuma le ye; a bɛ wagatigbɛlɛn dɔw ta ko le fɔ. Daniyɛli ka o kuma lamɛn ka ɲa; Ala ka o kuma kɔrɔ yira a ra janko a ye a faamu. 
«O wagatiw ra, ne Daniyɛli, ne ka lɔgɔkun saba kɛ, ka ne yɛrɛ majigi Ala ɲa kɔrɔ, ka ne diyanyafɛnw bɛɛ ye ka o to yi. 
Ne ma sɔn ka domuni ɲanaman kɛ; ne ma sogo domu, ne ma duvɛn min. Ne ma turu mun ne yɛrɛ ra ka ne yɛrɛ kasa diya, fɔ ka taga o lɔgɔkun saba dafa. 
«Ayiwa, san karo fɔlɔ tere mugan ni naaninan, ne tun bɛ bada ra, ba belebele min bɛ wele ko Tigere. 
Ne ka ne ɲa kɔrɔta ka flɛri kɛ minkɛ, ne ka cɛ dɔ lɔnin ye, lɛnfani derege b’a ra, a cɛsirinin bɛ ni cɛsirinan min ye, o ye Ufazi sanin yɛrɛworo ye. 
A fari tun bɛ manamanana i ko lulu. A ɲada tun bɛ manamanana i ko sanmanamana. A ɲadenw tun bɛ i ko tasumamana. A senkalaw ni a borokalaw tun bɛ manamana i ko siranɛgɛ nugunin. A kumakan tun bɛ i ko jamaba dɔ mankan. 
«Ne Daniyɛli kelen le ka o tagamasiyɛn ye. Minw tun bɛ ni ne ye, olugu m’a ye, nka siranya dɔ le barara ka o mina; o borira ka taga dogo. 
Ne kelen le lɔnin tora ka kɛ o tagamasiyɛnba flɛ ye. Ne fari bɛɛ nana kɛ magaya ye, ka ne ɲada cogo yɛlɛma, ka ne baraka bɛɛ ban. 
Ne ka o cɛ kumakan mɛn. Ne k’a kumakan mɛn minkɛ, ne kirinna, ka ben ka ne ɲa biri dugu ma. 
«Ne bennin kɔ, ne k’a ye ko boro dɔ magara ne ra, ka ne biri ne kinbirikunw ni ne borow kan, ne yɛrɛyɛrɛtɔ. 
A ko ne ma ko: ‹Daniyɛli, Ala ta mɔgɔ kanunin, ne bɛna min fɔ i ye, o lamɛn kosɛbɛ, k’a kɔrɔ faamu. I bɛ yɔrɔ min na, i wuri ka lɔ yi, sabu ne cira ele le fɛ sisan.› A ka o kuma fɔ ne ye minkɛ, ne yɛrɛyɛrɛtɔ wurira ka lɔ. 
A ko ne ma tuun ko: ‹Daniyɛli, i kana siran; sabu i ka i yɛrɛ majigi Ala ɲa kɔrɔ, ka Ala daari, janko ka faamuri sɔrɔ; ayiwa, kabini o lonw tere fɔlɔ, i ta Aladaari minana. Ne nana ka na i ta daariri kɔjaabi le fɔ i ye. 
Pɛrɛsikaw ta mara mɛlɛkɛ kuntigi le tun ka ne bari fɔ tere mugan ni kelen. Mɛlɛkɛ kuntigi Mikayilu le nana ne dɛmɛ. Ne tora Pɛrɛsikaw ta masacɛw kɔrɔ. 
Min bɛna kɛ i yɛrɛ ta jamana mɔgɔw ra kɔ fɛ, ne nana o le fɔ i ye, sabu nin kow ye ko nataw le ye.› 
«K’a to kuma ra ne fɛ, ne kun birinin tora, ne ma se ka foyi fɔ. 
Ne ka cɛ dɔ ye tuun, a bɛ i ko adamaden, a nana maga ne dagbolow ra. O kɛra minkɛ, ne sera ka kuma. Ne kumana o tigi fɛ k’a fɔ a ye ko: ‹Ne matigicɛ, ne ka fɛn min ye o ka siranya bla ne ra, fɔ ka ne baraka ban. 
Ne matigicɛ, sisan i ta jɔncɛ bɛna kuma i fɛ cogo di? Ne baraka bɛɛ banna, fɔ ka ne nɛnɛkiri mina ne ra.› 
«O tuma ra, o danfɛn min tun bɛ i ko adamaden, o magara ne ra tuun, ka baraka don ne ra. 
A k’a fɔ ne ye ko: ‹Ala ta mɔgɔ kanunin, i kana siran. I jusu suma, ka i yɛrɛ ja gbɛlɛya, ka baraka don i yɛrɛ ra.› K’a to kuma ra ni ne ye, baraka ka donna ne ra. Ne ko: ‹Ne matigicɛ, kuma sisan, sabu i ka baraka don ne ra.› 
A ko: ‹Ne nana i fɛ kun min na, i ka o lɔn wa? Sisan ne bɛ taga Pɛrɛsikaw ta jamana ta mɛlɛkɛ kuntigi kɛrɛ. Ni ne ka taga, Gɛrɛsi jamana ta mɛlɛkɛ kuntigi bɛna na. 
Nka min sɛbɛra Ala ta can kitabu kɔnɔ, ne nana o le fɔ i ye. Mɔgɔ si tɛ ne dɛmɛ o kɛrɛ ra ni aw ta jamana ta mɛlɛkɛ kuntigi Mikayilu tɛ. 
﻿Daniyɛli.
11.
« ‹Mɛdikaw ta masacɛ Dariyusi ta masaya san fɔlɔ ra, ne fana tun bɛ ni Mikayilu ye, janko k’a dɛmɛ.› » 
« ‹Ayiwa, sisan, ne bɛna can yira i ra. A flɛ, masacɛ saba wɛrɛ le bɛna wuri Pɛrɛsi jamana ra. Olugu kɔ fɛ, masacɛ naaninan bɛna sigi; nka ale ta naforo bɛna caya ka tɛmɛ tɔw bɛɛ ta kan. Ni a nana fanga sɔrɔ tuma min na a ta naforo baraka ra, a bɛna mɔgɔw bɛɛ kɔnɔnɔsu Gɛrɛsi jamana masacɛ kama. 
« ‹Nka masacɛfari dɔ bɛna wuri Gɛrɛsi jamana ra; ale ta masaya bɛna bonya kosɛbɛ. Ni fɛn o fɛn ka o masacɛ diya a bɛna o le kɛ. 
Nka ni a ta fanga nana bonya kosɛbɛ wagati min na, a ta masaya bɛna ben, a ta fanga bɛna yɛrɛgɛ ka taga dunuɲa fan naani na. A ta denw fana tɛna se ka sigi a nɔ ra. A ta fanga bɛna di mɔgɔ wɛrɛw le ma; nka olugu ta fanga tɛna bonya k’a ta bɔ.› » 
« ‹Ayiwa, worodugu masacɛ ta fanga bɛna bonya kosɛbɛ, nka a ta kuntigi kelen ta fanga bɛna bonya ka tɛmɛ ale yɛrɛ ta kan. O kuntigi le bɛna sigi fanga ra. A ta fanga bɛna bonya kosɛbɛ. 
« ‹San dama tɛmɛnin kɔ, worodugu masacɛ ni sahili masacɛ bɛna jɛnɲɔgɔnya don. Worodugu masacɛ denmuso bɛna taga sahili masacɛ fɛ, janko ka baraka don o ta jɛnɲɔgɔnya ra. Nka o muso tɛna mɛɛn fanga ra. Sahili masacɛ yɛrɛ ni a dencɛ fana tɛna mɛɛn fanga ra. O bɛna o muso fana mina, ale ni a blasirabagaw, ani a facɛ, ani min tun kɛra a dɛmɛbaga ye. 
« ‹Mɔgɔ dɔ bɛna bɔ o muso ta somɔgɔw ra, ka muso facɛ nɔ ta, ka kɛ worodugu masacɛ ye. A bɛna kɛ cɛfari ye. A bɛna taga don sahili masacɛ ta masadugu ra k’a ta kɛrɛkɛjama kɛrɛ ka se a ra, 
ka o ta batofɛnw cɛ ka taga ni o ye Misiran, ani o batofɛnw ta minan saninlamanw ni a warigbɛramanw bɛɛ. O kɔ, a bɛna san dama kɛ, a tɛna kɛrɛ kɛ sahili masacɛ fɛ. 
Nka o kɔ, sahili masacɛ bɛna taga worodugu jamana mɔgɔw kama ka taga o kɛrɛ; o kɔ, a bɛna sekɔ a ta jamana ra. 
« ‹Sahili masacɛ dencɛw bɛna o yɛrɛ labɛn kɛrɛ kama, ka kɛrɛkɛjamaba lajɛn. Mɔgɔ o mɔgɔ bɛ o ta sira kan o tɛmɛtɔ bɛna olugu bɛɛ kɛrɛ, ka yɔrɔ bɛɛ datugu i ko jiba woyotɔ. O bɛna taga hali o juguw ta kɛrɛkɛbon yɛrɛ kama. 
Worodugu masacɛ dimininba bɛna bɔ ka taga sahili masacɛ kɛrɛ ni kɛrɛkɛjamaba ye. A bɛna se sɔrɔ sahili masacɛ ta mɔgɔw kan. 
Worodugu masacɛ ni a ta mɔgɔw bɛna o yɛrɛ bonya, ko o ka se sɔrɔ o kɛrɛ ra. O bɛna mɔgɔ caman faga, nka o bɛɛ n’a ta, o ta fanga tɛna mɛɛn; 
sabu sahili masacɛ bɛna taga kɛrɛkɛjama wɛrɛ labɛn. O kɛrɛkɛjama bɛna caya ka tɛmɛ fɔlɔ ta kan. San dama tɛmɛnin kɔ, a bɛna na ni o kɛrɛkɛjamaba ye, ani kɛrɛkɛminan caman. 
O wagati ra, mɔgɔ caman bɛna wuri worodugu masacɛ kama; hali ele Daniyɛli ta jamana benkannikɛbaga dɔw bɛna wuri a kama. O cogo ra, i ka tagamasiyɛn minw ye, o kow bɛ kɛ. Nka o tɛna se worodugu masacɛ ra. 
Ayiwa, sahili masacɛ bɛna wuri, ka na yɛlɛnyɔrɔw lɔlɔ ka worodugu masacɛ ta dugu barakaman dɔ lamini, k’a kɛrɛ k’a kɔnɔfɛnw bɛɛ cɛ. Worodugu masacɛ ni a ta kɛrɛkɛjamaba bɛɛ, ani a ta kɛrɛkɛcɛfariw bɛɛ, a tɛna se ka lɔ sahili masacɛ ɲa; o baraka tɛna se. 
O sahili masacɛ cɛnrikɛbaga bɛna a sago kɛ, sabu mɔgɔ si tɛna se ka lɔ a ɲa. Ni a nana tɛmɛ yɔrɔ caman na ka cɛnri kɛ ka ban, a bɛna taga sigi jamanaw bɛɛ ra ɲumanman na. 
A bɛna na ni a ta kɛrɛkɛjama bɛɛ ye, ka na a kɛ i n’a fɔ a b’a fɛ ka jɛnɲɔgɔnya don ni worodugu masacɛ ye. A bɛna a denmuso di worodugu masacɛ ma furu ra, janko ka worodugu masacɛ ta masaya cɛn. Nka o ko tɛna ɲa a boro. 
O kɔ, a bɛna yɛlɛma kɔgɔji kɔfɛjamanaw kama, ka o caman kɛrɛ ka se sɔrɔ o kan. Nka jamana dɔ ta kuntigi bɛna a kɛrɛ, k’a ta mafiyɛnyari lalɔ, k’a ta wasoya ben a yɛrɛ kan. 
O kɔ, sahili masacɛ bɛna kɔsegi a yɛrɛ ta jamana ra, ka taga don a yɛrɛ ta kɛrɛbonbaw kɔnɔ. Nka a baraka bɛɛ bɛna ban, a bɛna sa, k’a tɔgɔ tunu pewu. 
Min bɛna sigi a nɔ ra, o masacɛ bɛna a ta fagama dɔ ci ka taga fɛnw cɛ jagboya ra jamana ta yɔrɔ nɔɔrɔman kɔnɔ. Nka sani tere dama, o bɛna o masacɛ faga, nka a tɛna faga jama ta dimi le kosɔn, a fana tɛna faga kɛrɛ le ra.› » 
« ‹Ayiwa, mɔgɔ sɔnkolon dɔ le bɛna sigi sahili masacɛ nɔ ra, k’a sɔrɔ mɔgɔ si ma masaya di a ma. Ka mɔgɔw to hɛra ra, a bɛna a yɛrɛ sigi masaya ra ni ceguya ye. 
A juguw ta kɛrɛkɛjama minw ta fanga tun bɛ taga yɔrɔ bɛɛ i ko jiwoyoba, a bɛna olugu bɛɛ datugu, ka o bɛɛ halaki. A bɛna Ala ta mɔgɔw ta kuntigi dɔ fana faga. 
Minw bɛɛ bɛna jɛnɲɔgɔnya don ni a ye, a bɛna o bɛɛ nanbara; a ta fanga baraka bɛna to ka bonya ka taga ɲa, k’a sɔrɔ a ta mɔgɔw man ca. 
Ka mɔgɔw to hɛra ra, a bɛna taga don jamana yɔrɔɲumanw na, ka taga mɔgɔw kɛrɛ, ka o ta borofɛnw ni o ta naforow cɛ, ka o di a ta mɔgɔw ma; k’a sɔrɔ hali a bɛmaw ma sɔn ka o ko ɲɔgɔn kɛ. A bɛna a fɔ ko a bɛ dugu barakaman dɔw fana kɛrɛ. Nka a bɛna wagati dama dɔrɔn le kɛ o kow ra. 
A bɛna a jigi la a ta fanga kan, ka jija ka kɛrɛkɛjama caman lajɛn, ka taga worodugu masacɛ kama. Worodugu masacɛ fana bɛna na o nɔ fɛ ni kɛrɛkɛjama caman ni barakaba ye, nka worodugu masacɛ tɛna se a ra, sabu o bɛna jɛn dɔw siri ale kama. 
A yɛrɛ ta mɔgɔ dɔw le bɛna a janfa. O bɛna a ta kɛrɛkɛjama gbɛn ka o bɛɛ yɛrɛgɛ, a ta kɛrɛkɛden caman bɛna faga. 
O kɔ, o masacɛ fla bɛna sigi ka domuni kɛ ɲɔgɔn fɛ. Nka juguya le bɛna kɛ o bɛɛ jusukun na ɲɔgɔn kama; o ra, o bɛna kuma nka o si tɛna gbɛ ɲɔgɔn ye. O ta ɲɔgɔnye tɛna foyi ɲa, sabu o ta miiriya ra o tun b’a fɛ ka min kɛ, o wagati ma se fɔlɔ. 
Sahili masacɛ bɛna kɔsegi a yɛrɛ ta jamana ra ni naforo caman ye. A bɛna Ala ta mɔgɔw kɔninya; a bɛna wuri olugu kama ka o kɛrɛ, ka sɔrɔ ka taga a ta jamana ra. 
« ‹Ayiwa, wagati dɔ bɛna se tuun, sahili masacɛ bɛna wuri ka taga worodugu masacɛ kɛrɛ. Nka o kɛrɛ tɛna kɛ i ko fɔlɔ ta. 
Mɔgɔ dɔw bɛna na a kama kurunbaw kɔnɔ ka bɔ terebenyanfan na. A baraka bɛɛ bɛna ban; a bɛna kɔsegi a ta jamana ra. A dimininba bɛna wuri Ala ta mɔgɔw kama tuun ka olugu kɛrɛ. O kɔ, Ala ta mɔgɔ minw bɛna ban Ala ta jɛnɲɔgɔnya ra, a bɛna olugu le kɛ a jɛnɲɔgɔnw ye. 
A bɛna a ta kɛrɛkɛden dɔw ci Ala ta mɔgɔw kama. Olugu bɛna taga Ala ta yɔrɔ saninman lanɔgɔ. Saraka min tun bɛ bɔ Ala ye lon o lon, o bɛna o dabla, ka fɛn haramunin bla sarakajɛnifɛn* kan. 
Masacɛ yɛrɛ bɛna Ala ta mɔgɔ dɔw nɛgɛ, k’a to o ye Ala ta jɛnɲɔgɔnya cɛn. Nka minw bɛ Ala ta can kan, olugu tɛna sɔn a ta ma. 
Olugu ra minw ye kolɔnbagaw ye, olugu bɛna mɔgɔ tɔw caman karan Ala ta sariya ra. Nka o bɛna olugu dɔw faga, ka dɔw jɛni, ka dɔw borofɛnw bɛɛ bɔsi o boro, ka o bla kaso ra. 
O ta tɔɔrɔw wagati ra, mɔgɔ ɲanaman tɛna sɔrɔ ka o dɛmɛ. Dɔw bɛna a kɛ i n’a fɔ o bɛ ni o ye, nka o bɛna o kɛ flankafuya le ra. 
O kolɔnbaga minw tugura Ala kɔ, o bɛna olugu dɔw faga. Olugu ta saya le bɛna kɛ sababu ye, ka Ala ta mɔgɔw saninya, ka o gbɛ, fɔ ka taga wagati laban se; sabu wagati min latigɛra, o ma se ban. 
« ‹Ni fɛn o fɛn kɔni ka o masacɛ diya a bɛna o le kɛ. A bɛna a yɛrɛ kɔrɔta, ko ale ka bon ni batofɛnw bɛɛ ye. Kumajugu minw ɲɔgɔn ma deri ka mɛn fɔlɔ, a bɛna o le fɔ Ala kɔrɔtaninba yɛrɛ ma. A bɛna tɔgɔ sɔrɔ fɔ ka taga Ala ta dimi wagati se; sabu Ala ka min latigɛ a kama, a bɛna o kɛ a ra. 
A bɛmaw tun ka batofɛn minw bato, ani musow bɛ batofɛn minw kanu kosɛbɛ, a tɛna o si jate; a tɛna ala wɛrɛ jate, sabu a bɛna a fɔ ko ale yɛrɛ ka bon ka tɛmɛ o bɛɛ kan. 
A yɛrɛ ta ala min bɛ a ta masadugu kɔnɔ, a bɛna o le bato ni sanin ye, ani warigbɛ, ani lulu suguya caman ye, ani fɛn dawulamanw; k’a sɔrɔ a bɛmaw si ma o ala bato ka ye. 
A bɛna duguw kɛrɛ o ala sababu ra, min ye siya wɛrɛ ta ala ye. Ni mɔgɔ minw ka sɔn o batofɛn ma, a bɛna olugu bonya, ka o sigi kuntigiya ra mɔgɔ caman kunna. A bɛna a ta jamana yɔrɔ dɔw di o mɔgɔw ma ka o kɛ o sara ye.› » 
« ‹Ayiwa, ni sahili masacɛ ta wagati laban nana se, worodugu masacɛ bɛna wuri a kama tuun. Nka sahili masacɛ bɛna girin ka na a kama ni barakaba ye, i ko sanfɔɲɔba, ni a ta sowotorow ni a ta sotigiw ni a ta jirakurunw ye, ka na a kɛrɛ. A bɛna don jamana caman na ka o fa ni a ta kɛrɛkɛjama ye, i n’a fɔ jiba min bɛ woyo ka yɔrɔ bɛɛ fa. 
A bɛna don jamanaw bɛɛ ra ɲumanman na, ka o fana mina, ka mɔgɔ caman faga. Nka Edɔmukaw, ani Mohabukaw bɛna bɔsi a boro, ani Amɔnkaw ta ɲamɔgɔw. 
A bɛna a ta fanga sigi jamana wɛrɛw kan fana; hali Misiran jamana tɛna bɔsi. 
A bɛna Misiran ta naforow cɛ, ani a saninw, ani a warigbɛw, ani a fɛn dawulamanw. Libikaw, ani Etiyopikaw fana bɛna kɛ a ta fanga kɔrɔ. 
Nka kibaroya dɔw bɛna bɔ terebɔyanfan ni sahiliyanfan fɛ, o kibaroyaw bɛna a ja tigɛ. O ra a fariyaninba bɛna wuri kɛrɛ kama ka mɔgɔ camanba faga. 
A bɛna a ta masa fanibon lɔ kɔgɔji ni kuru nɔɔrɔman saninman furancɛ ra. Nka a ta wagati laban bɛna se; mɔgɔ si tɛna sɔrɔ k’a dɛmɛ.› » 
﻿Daniyɛli.
12.
« ‹Ayiwa, o wagati ra, mɛlɛkɛw kuntigiba Mikayilu bɛna na. Ale le ye aw ta jamana kɔrɔsibaga ye. O wagatiw bɛna kɛ wagatigbɛlɛnbaw le ye. Kabini siyaw bɛ dugukolo kan o tɔɔrɔjugu ɲɔgɔn ma deri ka kɛ fɔlɔ. O wagati ra, i ta jamana mɔgɔ minw tɔgɔ sɛbɛra ɲanamanya kitabu kɔnɔ, olugu bɛna kisi. 
Minw bɛ sunɔgɔra bɔgɔ ra, dugukolo jukɔrɔ, olugu caman bɛna kunu. Dɔw bɛna kunu ka ɲanamanya banbari sɔrɔ, dɔw fana bɛna kunu ka kɛ maroya ni tɔɔrɔ banbari ra. 
Mɔgɔ minw kɛra mɔgɔ hakirimanw ye, olugu bɛna manamana i ko sankolo nɔɔrɔ; minw ka mɔgɔ caman karan terenninya sira ra, olugu fana bɛna manamana i ko sankolo lolow, wagati bɛɛ, ani tuma bɛɛ. 
« ‹Ayiwa, ele Daniyɛli, ele ye nin kumaw mara ka ɲa; kitabu datugu, k’a siri k’a bla, fɔ ka taga wagati laban se. Mɔgɔ caman bɛna a karan k’a sɛgɛsɛgɛ, ka o ta lɔnniya caya.› » 
«Ka ne Daniyɛli to o tagamasiyɛnw flɛri ra, ne ka mɔgɔ fla wɛrɛ ye, kelen lɔnin bɛ ba fan kelen na, tɔ kelen lɔnin bɛ a fan dɔ ra. 
Min tun ka lɛnfani don ka lɔ baji kan, o ra kelen ka o lɛnfanitigi ɲininka ko: ‹Nin kabakow laban bɛna kɛ wagati juman le?› 
Lɛnfani donbaga min tun lɔnin bɛ baji kan, ne ka ale kumakan mɛn; a k’a kininboro wuri, k’a numanboro fana wuri san fɛ, ka kari Ala banbari tɔgɔ ra, k’a fɔ ko: ‹Nin kow bɛna kɛ ka se fɔ wagati kelen, ani wagati fla, ani wagati tarancɛ. Ni Ala ta mɔgɔ saninmanw baraka nana ban tuma min na pewu, nin kow bɛ sɔrɔ ka kɛ.› 
«Ne ka nin kuma mɛn, nka ne m’a faamu. Ne k’a ɲininka ko: ‹Ne matigicɛ, ni kow laban bɛna kɛ wagati juman le?› 
A ka ne jaabi ko: ‹Daniyɛli, ele ye taga. Nin kumaw maranin ka kan ka to, ka kitabu datugu k’a siri k’a bla, fɔ ka taga wagati laban se. 
Tɔɔrɔw bɛna mɔgɔ caman saninya, ka o gbɛ. Nka mɔgɔjuguw bɛna to o ta juguya ra; o tɛna foyi faamu. Mɔgɔ hakirimanw le bɛna nin kow faamu. 
Saraka min tun bɛ bɔ lon o lon, o dablara wagati min na, k’a ta o wagati ra fɔ ka taga se lon min cɛnrikɛbaga ka fɛn haramunin bla sarakabɔnan kan, o bɛna kɛ tere waga kelen ni tere kɛmɛ fla ni tere bikɔnɔntɔn. 
Mɔgɔ minw sera ka kɛ kankelentigiw ye fɔ ka taga tere waga kelen ni tere kɛmɛ saba ni tere bisaba ni tere looru dafa, olugu ta ɲana. 
« ‹Ayiwa, ele kɔni, ele ye jija fɔ ka taga se a laban ma. I bɛna sa, ka laganfiya. O kɔ, i bɛna wuri ka i ta baraji sɔrɔ dunuɲa laban na.› »
﻿Oze ta kitabu.
1.
Matigi Ala ka nin kuma lase Bɛri dencɛ Oze ma. O kɛra Zuda mara masacɛ Oziyasi, ani Yotamu, ani Ahazi, ani Ezekiyasi ta wagatiw le ra, ani Izirayɛli masacɛ Yerobohamu, Yohasi dencɛ ta wagati ra. 
Matigi Ala ka kuma min fɔ Oze ye, ko a y’a lase mɔgɔw ma, o kuma damina ye nin ye. Matigi Ala k’a fɔ Oze ye ko: «Taga jatɔmuso dɔ furu, ka jatɔmusodenw sɔrɔ ni a ye; sabu jamana k’a yɛrɛ bla jatɔyajugu le ra; o ka o kɔ don Matigi Ala ra.» 
Oze tagara Dibilayimu denmuso Gomɛri ta. A nana kɔnɔ ta ka dencɛ woro a ye. 
Matigi Ala k’a fɔ Oze ye ko: «Den tɔgɔ la ko Zizirɛli, sabu fagari min kɛra Zizirɛli, a tɔ ye dɔɔnin, ne bɛna o hakɛ bɔ Yehu ta durujaw ra; ne bɛna Izirayɛli mara ta masaya ban. 
O lon na, ne bɛna Izirayɛlimɔgɔw ta kalan kari Zizirɛli dingakɔnɔyɔrɔ ra.» 
Gomɛri nana kɔnɔ ta tuun, ka denmuso woro. Ala k’a fɔ Oze ye ko: «A tɔgɔ la ko Lo Ruhama; sabu ne tɛna to ka hina Izirayɛlimɔgɔw ra tuun, ka to ka yafa o ma wagati bɛɛ. 
«Nka min ye Zuda ta mɔgɔw ye, ne bɛna hina olugu ra, ka o kisi ni Matigi Ala, o ta Ala ta baraka ye. Ne tɛna o kisi kalan baraka ra, walama kɛrɛkɛmuru baraka ra, walama kɛrɛ baraka ra, walama sow, walama sotigiw baraka ra.» 
Gomɛri nana Lo Ruhama dabɔ sin na minkɛ, a ka kɔnɔ wɛrɛ ta tuun ka dencɛ woro. 
Ala ko Oze ma ko: «A tɔgɔ la ko Lo Ami; sabu aw tɛ ne ta mɔgɔw ye tuun, ne fana tɛ aw ta Ala ye tuun.» 
﻿Oze.
2.
«Nka lon dɔ Izirayɛlimɔgɔw bɛna caya ka kɛ i ko kɔgɔjida kɛnkɛn, mɔgɔ tɛ se ka min jate, walama k’a da lɔn. Yɔrɔ min na a tun fɔra o ma ko: ‹Aw tɛ ne ta mɔgɔ ye!› O yɔrɔ kelen le ra o bɛna a fɔ o ma ko: ‹Ala ɲanaman ta mɔgɔw!› 
Zuda mara mɔgɔw, ani Izirayɛlimɔgɔw bɛɛ bɛna lajɛn tuun. O bɛna kuntigi kelen sigi o yɛrɛ kunna; olugu le bɛna jamana mara, sabu Zizirɛli ta lon bɛna kɛ lonba le ye. 
Aw y’a fɔ aw balemacɛw ma ko: ‹Ne ta mɔgɔw!› Aw y’a fɔ aw balemamusow ma ko: ‹Hinasɔrɔbagaw!› » 
«Aw ye aw bamuso jaraki! Aw y’a jaraki dɛ! Sabu a tɛ ne muso ye tuun, ne fana tɛ a cɛ ye tuun. A ye a ta jatɔya tagamasiyɛnw bɔ a ɲada ra, k’a ta jɛnɛya tagamasiyɛnw bɔ a sinw kan. 
Ni o tɛ, ne bɛna a ta faniw bɔ a ra k’a fari lakolon to, k’a kɛ i ko a worora cogo min na. Ne bɛna a kɛ i ko kongokolon, k’a kɛ i ko jamana jintan, k’a to minlɔgɔ y’a faga. 
A ta denw kɔni, ne tɛna hina olugu ra tuun, sabu jatɔmusodenw lo. 
O bamuso k’a yɛrɛ bla jatɔya ra; o bamuso min ka o kɔnɔ ta, ale ka maroyako le kɛ, sabu a ko: ‹Ne bɛna gban ne ta ɲamɔgɔcɛw le kɔ; minw bɛ ne ta domuni ni ne ta minji dira ne ma, minw bɛ ne ta sagasifaniw, ani ne ta lɛnfaniw dira ne ma, minw bɛ ne ta turu ni ne ta rɛzɛnji dira ne ma.› 
«Ayiwa, a flɛ, ne bɛna ŋaniw bla a ɲa, k’a ta sira datugu; ne bɛna kogo lɔ k’a lamini, a tɛna tɛmɛsira sɔrɔ tuun. 
A bɛna gban a ɲamɔgɔcɛw kɔ, nka a tɛna se ka kun o ra. A bɛna o yɔrɔɲini, nka a tɛna o ye. Ni o kɛra, a bɛna a fɔ ko: ‹Ne bɛna sekɔ ka taga ne cɛkɔrɔ fɛ; sabu ale ta wagati tun ka di ne ra, ka tɛmɛ sisan ta wagati kan.› 
A tun m’a lɔn ko ne le tun bɛ domuni ni rɛzɛnji ni turu dira a ma; ko o tun bɛ wari ni sanin min kɛra ka Baali* ta jo sɔn, ko ne le tun bɛ o wari ni o sanin caman bɛɛ dira a ma. 
«Ayiwa, ne bɛna na ne ta simanw mina a ra simankanwagati ra, ka ne ta rɛzɛnji mina a ra rɛzɛntigɛwagati ra. A tun bɛ ne ta sagasifaniw ani ne ta lɛnfani minw donna, ne bɛna o fana bɔ a ra. 
Sisan ne bɛna a fari lakolonba le bɔ kɛnɛ kan a ɲamɔgɔcɛw bɛɛ ɲa na. Mɔgɔ si tɛna se k’a bɔsi ka bɔ ne boro. 
Ne bɛna a ta ɲanagbɛw bɛɛ lalɔ: a ta Alabato ɲanagbɛw, ani a ta karokura ɲanagbɛw, ani a ta Nɛnɛkirilon ɲanagbɛw, ani ɲanagbɛ tɔw bɛɛ. 
Ne bɛna a ta rɛzɛnsunw, ani a ta torosunw cɛn, a tun b’a fɔra ko a ɲamɔgɔcɛw ka minw di a ma a ta sara ye. Ne bɛna o forow kɛ ŋanituw le ye, k’a to kongosogow ye na a yiridenw domu. 
A ka wagati min bɛɛ kɛ Baali ta josɔn na ka wusunan sarakaw* bɔ Baali ta jo ye, ani wagati min a tun b’a yɛrɛ pari ni a ta nunnanɛgɛw ni a ta kannakɔnɔnw ye, ka gban a ta ɲamɔgɔcɛw kɔ, ka ɲina ne kɔ, ne bɛna o bɛɛ hakɛ bɔ a ra. Matigi Ala ko ten.» 
«Ayiwa, a flɛ, ne yɛrɛ bɛna a nɛgɛ tuun ka taga ni a ye kongokolon kɔnɔ, ka taga kuma a fɛ ni kanuya ye. 
Ne bɛna a ta rɛzɛnforow sekɔ a ma o yɔrɔ le ra, ka Akɔri dingakɔnɔyɔrɔ kɛ a jigisɔrɔyɔrɔ ye. A bɛna dɔnkiriw la o yɔrɔ ra i n’a fɔ a sunguruman, i n’a fɔ lon min na a bɔra Misiran jamana ra. 
«Ayiwa, o lon na kɔni, Matigi Ala ko ten, i bɛna ne wele le ko: ‹Ne furucɛ!› I tɛna ne wele tuun ko: ‹Ne matigicɛ Baali!› 
Ne bɛna Baali ta jow tɔgɔw bɔ a da ra; mɔgɔ si hakiri tɛna to o tɔgɔw ra tuun. 
«O lon na, ne bɛna jɛnɲɔgɔnya* dɔ don o ni kongosogow cɛ, o ni kɔnɔw cɛ, o ni dugukolo fɛnɲanaman tɔw bɛɛ cɛ. Ne bɛna bonnikɛkalanw, ani kɛrɛkɛmuruw, ani kɛrɛkow ban jamana kɔnɔ, k’a to bɛɛ ye la ka sunɔgɔ hɛra ni laganfiya ra. 
«Ne bɛna i mamina ka i kɛ ne ta muso ye wagati bɛɛ; ne bɛna i mamina ka i kɛ ne ta muso ye, ka kaɲa ni terenninya ni can ye ani ɲumanya ni hina. 
Ne bɛna i mamina ka i kɛ ne ta muso ye ni kankelentigiya ye; ni o kɛra, i bɛna Matigi Ala lɔn. 
«O lonw na kɔni, ne bɛna aw jaabi, Matigi Ala ko ten. 
Ne bɛna sankolo jaabi, sankolo bɛna dugukolo jaabi, dugukolo bɛna siman ni rɛzɛnjikura ni turu jaabi, olugu bɛna Zizirɛli mara mɔgɔw jaabi. 
Ne bɛna o dan, ka o caya jamana kɔnɔ i ko siman, ka o kɛ ne ta ye. Ne bɛna hina Lo Ruhama ra; ne bɛna a fɔ Lo Ami ma, ko: ‹Ne ta mɔgɔw!› O fana bɛna a fɔ ne ma ko: ‹An ta Ala!› » 
﻿Oze.
3.
Matigi Ala k’a fɔ ne ye tuun ko: «Taga i muso kɔ, i y’a kanu tuun, hali ni cɛ wɛrɛ b’a kanuna, hali ni a bɛ jɛnɛya ra ni cɛ wɛrɛ ye. A kanu i ko Matigi Ala bɛ Izirayɛlimɔgɔw kanu cogo min na, hali k’a sɔrɔ olugu tugura batofɛn wɛrɛw kɔ; o batofɛnw ta rɛzɛnburuw le ka di o ye kosɛbɛ.» 
O ra, ne ka warigbɛ tan ni looru, ani simankisɛ kilo kɛmɛ naani ni kilo bilooru sara, ka o muso ta kokura. 
Ne ko a ma ko: «To ne fɛ ka mɛɛn, i kana i yɛrɛ bla jatɔya ra, i kana sɔn cɛ wɛrɛ ra; ne fana bɛna to ni i ye o cogo kelen le ra.» 
Ayiwa, Izirayɛlimɔgɔw bɛna wagatijan kɛ, masacɛ tɛna kɛ o fɛ, kuntigi tɛna kɛ o fɛ, o tɛna saraka bɔ, kabakurujan tɛna kɛ o fɛ, o bɛ min sɔn, saninderege tɛna kɛ o fɛ, batofɛn tɛna kɛ o fɛ. 
Nka o kɔ fɛ, Izirayɛlimɔgɔw bɛna sekɔ ka na; o bɛna Matigi Ala ta jɛnɲɔgɔnya ɲini, o ta Ala, ka o ta masacɛ Dawuda ta duruja fana yɔrɔɲini. Wagati nataw ra, Alaɲasiran bɛna don o ra; o yɛrɛyɛrɛtɔ bɛna na Matigi Ala fɛ, janko ka na nɛɛma sɔrɔ a fɛ. 
﻿Oze.
4.
«E, Izirayɛlimɔgɔw, aw ye Matigi Ala ta kuma lamɛn, sabu kiti dɔ bɛ Matigi Ala ni a ta jamana mɔgɔw cɛ, sabu kankelentigiya banna, ɲumanya banna, Ala lɔnniya banna jamana kɔnɔ. 
Danga kumaw, ani nanbara, ani mɔgɔfaga, ani sonyari, ani jɛnɛya, o le bɛ yɔrɔ bɛɛ ra; adamadenw jori bɛ yɔrɔ bɛɛ. 
O kosɔn sukasi bɛna kɛ jamana kɔnɔ; jamana mɔgɔw bɛɛ baraka bɛna ban, ani fɛnɲanaman minw bɛ kongo kɔnɔ, ani kɔnɔw bɛɛ; hali kɔgɔjirajɛgɛw, o bɛɛ bɛna faga ka ban. 
«Nka mɔgɔ si kana sɔsɔri kɛ ni a mɔgɔɲɔgɔn ye, mɔgɔ si kana si jaraki; ne bɛ kiti ra ni aw sarakalasebagaw le ye. 
Aw bɛna talon ka ben teregban fɛ, aw ni ciraw bɛɛ bɛna talon ka ben su fɛ; ne bɛna aw bamuso halaki. 
Ne ta mɔgɔw bɛ halakira o ta kolɔnbariya kosɔn; i n’a fɔ aw banna lɔnniya ra, o ra ne bɛna aw bɔ ne ta sarakalasebagaya ra. I n’a fɔ aw ɲinana aw ta Ala ta sariya kɔ, o ra ne fana bɛna ɲina aw ta denw kɔ. 
«O bɛ cayara ka taga cogo min na, o ta jurumun fana bɛ cayara ka taga ten le. Ne bɛna o ta yɛrɛbonya yɛlɛma k’a kɛ maroya ye. 
Ne ta mɔgɔw bɛ jurumun minw kɛ, sarakalasebagaw bɛ baro o sarakaw le ra. Ni ne ta mɔgɔw bɛ kojugu kɛ, o le ka di o ye kosɛbɛ. 
Min bɛna kɛ mɔgɔ tɔw ra, o kelen le bɛna kɛ sarakalasebagaw ra. Ne bɛna o ta kojuguw hakɛ bɔ o ra; ne bɛna o sara ka kaɲa ni o ta kɛwalew ye. 
O bɛna domuni kɛ, nka o tɛna fa. O bɛ jatɔya kɛ, nka o tɛna den sɔrɔ; sabu o bɔra Matigi Ala kɔ 
ka o yɛrɛ bla jatɔya ra, ka duvɛnkɔrɔ ni duvɛnkura min. O le ka faamuri bɔ ne ta mɔgɔw hakiri ra. 
«Ne ta mɔgɔw bɛ o ta yirimɔgɔninw le ɲininka; o ta lagbɛrikɛbere le bɛ kuma o fɛ. Jatɔya jusu min bɛ o ra, o le ka o lafiri; o bɛ to jatɔya ra, ka o yɛrɛ mabɔ o ta Ala ra. 
O bɛ sarakaw bɔ kuruw kunna; o bɛ wusunan sarakaw* bɔ kongoriw kan, ani yirisunbaw, ani pepiliyesunw, ani terebɛntisunw jukɔrɔ, ko sabu o yiriw suma ka di. O le kosɔn aw denmusow bɛ jatɔya kɛ, aw dencɛw ta musow bɛ jɛnɛya kɛ. 
Ne tɛna aw denmusow ta jatɔya hakɛ bɔ o ra, walama ka aw dencɛw ta musow ta jɛnɛya hakɛ bɔ o ra, sabu o ta cɛw yɛrɛ bɛ jɛnna ni jatɔmusow ye, ka jɛn ka sarakaw bɔ ni jatɔyakɛbagaw ye o ta sɔnnikɛyɔrɔw ra. Hakiri tɛ jamana min ta mɔgɔw fɛ, o mɔgɔw bɛ halaki le. 
«E, Izirayɛli, hali ni ele ka i yɛrɛ bla jatɔya ra, Zuda fana kana na jaraki ben a yɛrɛ kan; aw kana taga Giligali, aw kana taga Bɛti Avɛni, ka taga kari k’a fɔ ko: ‹Ne bɛna kari Matigi Ala ɲanaman tɔgɔ ra!› 
«Misimuso bɛ muruti cogo min na, Izirayɛli fana bɛ muruti o cogo le ra. Yala o cogo ra Matigi Ala bɛ se ka domuni di o ma i ko sagaden min ɲasumanin bɛ yɔrɔ laganfiyanin na wa? 
Efirayimu jɛnna ni josɔnbagaw le ye; aw y’a to yi! 
Ni duvɛn ka o bla dɔrɔn, o bɛ o yɛrɛ bla jatɔya ra; maroyakow le ka di o ta kuntigiw ye kosɛbɛ. 
Fɔɲɔ bɛna o ta ka taga ni o ye; ni o kɛra, o ka saraka minw bɔ, o maroya bɛna o mina.» 
﻿Oze.
5.
«Aw sarakalasebagaw, aw ye nin lamɛn! Aw Izirayɛlimɔgɔw, aw ye aw janto nin kuma ra! Masacɛ ta somɔgɔw, aw ye aw toro malɔ! Nin kiti dabɔra aw le kama, sabu aw kɛra jan le ye mɔgɔw ɲa Misipa, aw kɛra jɔ sirinin le ye mɔgɔw ɲa Tabɔri kuru kan. 
Aw ka dingaba le sogi mɔgɔw ɲa Sitimu, nka ne bɛna aw ta kojuguw bɛɛ hakɛ bɔ aw ra. 
«Ne kɔni ka Efirayimu lɔn, Izirayɛli ma dogo ne ma. Sisan, Efirayimu, ele ka jatɔya kɛ, Izirayɛli k’a yɛrɛ lanɔgɔ. 
O ta kɛwalew bɛ o bari k’a to o tɛ se ka sekɔ ka na ne Ala fɛ tuun; sabu jatɔya jusu le bɛ o ra, o fana tɛ Matigi Ala lɔn. 
Izirayɛli ta yɛrɛbonya le k’a jaraki. Izirayɛli ni Efirayimu ta kojuguw bɛna o laben. Zuda fana bɛna ben ni o ye. 
«O bɛna taga ni o ta bɛgan sarakaw ye, ko o bɛ taga Matigi Ala bato; nka o tɛna Matigi Ala ye, sabu Matigi Ala bɔra o cɛ ra. 
O ka Matigi Ala janfa, sabu o ka sokɔfɛdenw woro. Sisan, karokura bɔlon na, o ni o borofɛnw bɛɛ bɛna halaki.» 
«Aw ye buru fiyɛ Gibeha! Aw ye siranɛgɛburu fiyɛ Rama! Aw ye kule ka Bɛti Avɛnikaw lasɔmi! Boniyaminukaw, aw ye aw kɔfɛyɔrɔ kɔrɔsi dɛ! 
Efirayimu bɛna kɛ yɔrɔ lakolon ye Ala ta kiti lon na. Ne bɛ o kuma min lase Izirayɛli ta gbaw ma, sigiya si tɛ o kuma ra. 
Zuda kuntigiw bɛ i ko mɔgɔ minw bɛ yɔrɔw danw yɛlɛma ka dɔ fara o ta yɔrɔ kan. O kosɔn ne bɛna ne ta jusugban bɔn o kan i ko jiba. 
«O ka Efirayimu minako juguya, ka kiti ben a kan; sabu a k’a latigɛ ko a bɛ tugu fɛngbansanw le nɔ fɛ. 
O le kosɔn ne kɔni bɛna Efirayimu cɛn i ko cɛnrifɛn bɛ fɛn cɛn cogo min na. Ne bɛna Zuda fana cɛn, i ko fɛn bɛ tori ka cɛn cogo min na. 
Efirayimu k’a ta bana ye tuma min na, Zuda k’a ta joriw ye tuma min na, Efirayimu tagara Asirikaw fɛ; a ka cira bla ka taga o ta masacɛba fɛ. Nka ale tɛna se ka aw kɛnɛya, a tɛna se ka aw ta joriw flakɛ. 
«Ne le bɛna wuri Efirayimu kama i ko jara, ka wuri Zuda ta somɔgɔw kama i ko jarakanbelen. Ne, ne bɛna o sogo tigɛtigɛ, ka taga; ne bɛna o mina ka taga ni o ye, mɔgɔ si tɛna se ka o bɔsi ne boro. 
O kɔ, ne bɛ sekɔ ka taga ne bɔyɔrɔ ra, fɔ o yɛrɛ ye na a lɔn ko olugu jarakira. O tuma le ra, o bɛna jija ka ne ta nɛɛma ɲini; o deguninba bɛna jija ka ne ta jɛnɲɔgɔnya ɲini.» 
﻿Oze.
6.
«Ayiwa, aw ye na, an ye sekɔ Matigi Ala fɛ. Ale le benna an kan i ko wara, nka a bɛna an bɔsi. A ka tɔɔrɔ ben an kan, nka a bɛna an ta tɔɔrɔw ban. 
Sani tere fla cɛ, a bɛna a to an ye ɲanamanya tuun; a tere sabanan, a bɛna an lawuri, janko an ye ɲanamanya a ɲa kɔrɔ. 
An y’a lɔn ko Matigi Ala le ye Ala ye; an ye jija k’a lɔn. I n’a fɔ sigiya t’a ra, ko dugugbɛda bɛna se, sigiya t’a ra, fana ko a bɛna na an dɛmɛ. A bɛna na an fɛ i ko sanji, i ko sanji laban min bɛ sumaya don dugukolo ra.» 
«E, Efirayimu, ne bɛna mun le kɛ ele ra sa? E, Zuda, ne bɛna mun le kɛ ele ra? Aw ta kanuya bɛ tɛmɛ i ko sɔgɔmada bugun, a bɛ tɛmɛ i ko gɔmiji min bɛ ja yɔrɔnin kelen na. 
O le kosɔn, ne ka ne ta ciraw ci aw kama; ne ka aw halaki ni ne darakumaw le ye. Ne ta kiti bɛna ben aw kan i ko tere yeelen. 
Sabu ne bɛ kanuya le fɛ, ne tɛ saraka fɛ; ne bɛ Ala lɔnniya le fɛ ka tɛmɛ saraka jɛnitaw* kan. 
«Aw ka ne ta jɛnɲɔgɔnya* cɛn, i ko Adama k’a cɛn cogo min na; aw ka ne janfa o yɔrɔ le ra. 
«Galadi ye kojugukɛbagaw ta dugu le ye; mɔgɔ faganinw joriw nɔw bɛ yi. 
Benkannikɛbaga bɛ dogo ka mɔgɔw kɔnɔ cogo min na, sarakalasebagaw b’a kɛ ten le. O bɛ dogo ka mɔgɔw faga Sikɛmu dugu sira ra; o bɛ o kojugubaw le kɛra. 
Ne ka kojugubaw ye Izirayɛlimɔgɔw cɛ ra; Efirayimu bɛ jatɔya kɛra, Izirayɛli b’a yɛrɛ lanɔgɔra. 
«E, Zuda, simantigɛ dɔ labɛnna ele fana kama!» 
﻿Oze.
7.
«Tuma min ne tun b’a fɛ ka ne ta mɔgɔw ta bonya lasekɔ o ma, tuma min ne tun b’a fɛ ka Izirayɛli kisi, Efirayimu ta jurumunw, ani Samari ta kɛwalejuguw bɔra kɛnɛ kan; sabu o ka janfakow kɛ. Sonw bɛ don fɔ bonw kɔnɔ, benkannikɛbagaw bɛ ben mɔgɔw kan kɛnɛ ma. 
«O tun t’a miirira o jusu ra ko ne hakiri bɛ o ta kojuguw bɛɛ ra. Sisan kɔni o ta kɛwalejuguw ka o lamini fan bɛɛ ra; ne ɲa bɛ o ta kɛwalew bɛɛ ra. 
«O bɛ kojuguw kɛ ka masacɛ ninsɔndiya, ka nanbarakow kɛ ka kuntigiw ninsɔndiya. 
O bɛɛ ye jɛnɛyakɛbagaw le ye! O bɛ i ko burujɛnigba gbanninmanba; ni burujɛnibaga ka mugu nɔɔni ka ban, hali a tɛ tasuma kundon tuun, fɔ ka taga burumugu bɛɛ funu. 
An ta masacɛ ta ɲanagbɛ lon na, kuntigiw bɛ fa duvɛn na fɔ ka bana bla o yɛrɛ ra; masacɛ fana b’a boro lɔ o mɔgɔlɔgɔbɔbagaw ye. 
«O bɛ gbara masacɛ ra, k’a sɔrɔ o jusu gbannin lo i ko burujɛnigba; o kɔrɔtɔninba lo ka o ta janfa siri. Su bɛɛ, o ta dimi tun malara, nka sɔgɔma o ta dimi bɛ wuri i ko tasumamana. 
O bɛɛ jusu gbannin lo i ko burujɛnigba; o bɛ o ta kuntigiw halaki. O ta masacɛw bɛɛ bɛ benben, nka o si tɛ ne tɔgɔ wele. 
«Efirayimu k’a yɛrɛ ɲagami siya tɔw ra; Efirayimu kɛra i ko ŋɔmi min ma yɛlɛma. 
Siya wɛrɛ mɔgɔw k’a baraka ban, nka ale yɛrɛ ma o lɔn. A bɛ kɔrɔra fɔ k’a kunsigi gbɛ, nka ale yɛrɛ ma o lɔn. 
«Izirayɛli ta yɛrɛbonya le k’a jaraki. Nka o bɛɛ n’a ta, o tɛ sekɔ ka na Matigi Ala fɛ, o ta Ala; o tɛ Matigi Ala ta jɛnɲɔgɔnya ɲini. 
Efirayimu kɛra i ko tugani naloman, hakiri tɛ min fɛ. O bɛ Misirankaw le wele ko o ye na o dɛmɛ, o bɛ taga Asirikaw le fɛ ko olugu ye o dɛmɛ. 
«Nka ka o tagatɔ to, ne bɛ ne ta jɔ firi o kan ka o mina, ka o sama ka o ben, i ko kɔnɔw bɛ ben cogo min na. Ni ne nana a mɛn tuma o tuma ko o bɛ lajɛnna, ne bɛna o ta kojuguw hakɛ bɔ o ra. 
Bɔnɔ le bɛna o sɔrɔ, sabu o borira ka o yɛrɛ mabɔ ne ra. Kojuguba le bɛna ben o kan, sabu o murutira ne ma. Ne kɔni tun b’a fɛ ka o bɔsi, nka olugu bɛ faninyaw le fɔra ne ta ko ra. 
O bɛ to ka maɲumankokanw fɔ o ta layɔrɔw ra, nka o tɛ kule ni o jusukun bɛɛ ye ka ne wele. O bɛ o yɛrɛ fari tigɛtigɛ janko ka siman ni rɛzɛn sɔrɔ, nka o bɛ o kɔ don ne ra. 
«Ne le tun bɛ o karan, ka baraka don o ra; nka olugu ka kojugu le miiri ne kama. 
Hali ni o sekɔra ka bɔ o ta sirajugu kan, o tɛ teren ka na ne Ala fɛ. O bɛ i ko kalan min terennin tɛ. O juguw bɛna o ta kuntigiw faga ni kɛrɛkɛmuru ye, o ta kumajuguw kosɔn. Mɔgɔw bɛna yɛrɛko o ma Misiran jamana ra.» 
﻿Oze.
8.
«Buru la i da ra, k’a fiyɛ! Kojugu bɛ nana Matigi Ala ta so kama i ko bɔn! Sabu o ka ne ta jɛnɲɔgɔnya* cɛn; o ma sɔn ne ta sariyaw ma. 
O kulera ka ne wele ko: ‹An ta Ala, anw Izirayɛlimɔgɔw, anw ka i lɔn!› 
«Izirayɛli banna koɲuman ma; o kosɔn o juguw bɛna o nɔgbɛn. 
O yɛrɛ ka masacɛw sigi o yɛrɛ kunna, k’a sɔrɔ ne le ma o ci. O ka kuntigiw sigi o yɛrɛ kunna, k’a sɔrɔ ne ma bɔ a kala ma. O ka o ta warigbɛw ni o ta saninw gbasi ka o kɛ batofɛnw ye, ka o kɛ sababu ye ka o yɛrɛ halaki. 
«E, Samari, mɔgɔ si tɛ aw ta saninmisiden fɛ; ne dimina aw kɔrɔ kosɛbɛ. Aw bɛna se ka bɔ aw ta saninyabariya ra tuma juman le? 
«Aw ta saninmisiden tɛ Ala ye! A bɔra Izirayɛlimɔgɔw yɛrɛ le ra; baarakɛbaga dɔ le k’a lalaga. O kosɔn o bɛna Samari ta saninmisiden cici fɔ k’a mugumugu. 
«O ka fɔɲɔ le dan siman nɔ ra; o fana bɛna sanfɔɲɔ le tigɛ siman nɔ ra. O ta simanw si tɛna falen; ni min ka falen, kisɛ tɛna kɛ o ra. Ni kisɛ fana kɛra min na, mɔgɔ wɛrɛw le bɛna o bɛɛ domu o fɛ. 
«Siya wɛrɛw ka Izirayɛli kunu. Sisan o bɛ siya tɔw cɛ ra i ko mina ɲacintan; 
sabu o tagara Asiri. Efirayimu bɛ i ko kongofali min bɛ a kelen na; 
Efirayimu k’a ɲamɔgɔcɛw san ni bonyafɛnw le ye. Nka hali ni o ka bonyaw di siya wɛrɛw ma, ne bɛna o lajɛn; kuntigiw ta masacɛba bɛna o minako juguya, fɔ ka o halaki. 
«Efirayimu ka sarakabɔnan caman lɔ ko a bɛ jurumunyafa sarakaw* bɔ; nka o sarakabɔnanw yɛlɛmana ka kɛ jurumunkɛyɔrɔw le ye. 
Hali ni ne ka ne ta sariya ta kumaw sɛbɛ caman k’a di o ma, a bɛna kɛ o fɛ i ko o toro ma kuma min mɛn ka ye fiyewu. 
O bɛ sarakaw faga ne ye, ka o sogo domu; nka o sarakaw man di ne Matigi Ala ye. Sisan Matigi Ala bɛna a hakiri to o ta jurumunw na, a bɛna o ta terenbariyaw hakɛ bɔ o ra. O bɛna sekɔ ka taga Misiran! 
«Izirayɛli ɲinana a danbaga kɔ; o ka masabonbaw le lɔ. Zuda ka dugu barakaman caman lɔ, nka ne bɛna tasuma lajigi o ta duguw kan, ka o ta masabonbaw jɛni.» 
﻿Oze.
9.
«Ele kana ninsɔndiya dɛ, Izirayɛli! Ele kana ɲagari i ko jamana tɔw; sabu ele ka jatɔya kɛ, ka i yɛrɛ mabɔ i ta Ala ra. I bɛ i ta jatɔya sara min sɔrɔ simangbasikɛnɛw bɛɛ kan, o le diyara i ye. 
Nka simangbasikɛnɛ ta siman, ani rɛzɛnforogiyɔrɔ ta rɛzɛn tɛna se ka mɔgɔw baro, rɛzɛnji tɛna o labɔ. 
O tɛna to Matigi Ala ta jamana ra. Efirayimu bɛna sekɔ ka taga Misiran; o bɛna taga domuni saninyabariw domu Asiri jamana ra. 
O tɛna rɛzɛnji sarakaw* bɔ Matigi Ala ye tuun; o ta saraka faganinw tɛna diya Ala ye. O ta saraka domuniw bɛna kɛ o fɛ i ko sanga domuni; ni mɔgɔ min k’a domu, o tigi b’a yɛrɛ lanɔgɔ. O ta sarakaw bɛna kɛ o yɛrɛ ta le ye; a tɛna don Matigi Ala ta so kɔnɔ. 
«Aw bɛna mun le kɛ ɲanagbɛlonba ra? Aw bɛna mun le kɛ Matigi Ala ta ɲanagbɛlon na? 
«Ayiwa, o tagatɔ flɛ, sabu o ta jamana bɛɛ cɛnna. Misiran jamana le bɛna aw ladon; Mɛnfisi dugu le bɛna kɛ aw ta kaburu ye. Binjuguw bɛna o ta naforo bɛɛ cɛn; ŋaniyiriw bɛna wuri o ta bonw kɔnɔ. 
«Ayiwa, hakɛbɔlon bɛ nana! Kojugu saralon bɛ nana! Izirayɛli ka kan ka o lɔn. Ala ta cira kɛra fatɔ le ye, Ala Nin bɛ min kɔnɔ, o kɛra hakirintan ye! Aw ta terenbariya cayakojugu le nana ni o ye, ani aw ta juguya cayakojugu. 
«Ala ta cira le ye Efirayimu kɔrɔsibaga ye Ala yɛrɛ tɔgɔ ra. Nka o bɛ jan la a ɲa a tɛmɛsiraw bɛɛ ra, ka kojugu suguya bɛɛ kɛ a ra, hali a ta Ala ta so kɔnɔ. 
O ka o yɛrɛ bla kojugukɛ ra fɔ ka tɛmɛ a dan kan, i n’a fɔ o tun k’a kɛ Gibeha cogo min na. Ala bɛna a hakiri to o ta jurumunw na; a bɛna o sara ka kaɲa ni o ta terenbariyakow ye. 
«Ne tun ka Izirayɛli sɔrɔ minkɛ, a tun kɛra i ko mɔgɔ ka rɛzɛnmɔ sɔrɔ kongokolon kɔnɔ. Ne ka aw bɛmaw ye minkɛ, o tun kɛra i ko mɔgɔ ka torosun den fɔlɔ mɔninw sɔrɔ. Nka o nana se Baali Pehɔri minkɛ, o ka o yɛrɛ bla o marobariyakow ra; a laban olugu yɛrɛ kɛra fɛn haramunin ye i n’a fɔ o tun ka o batofɛn min kanu. 
Efirayimu ta nɔɔrɔ bɛna taga i ko kɔnɔ bɛ wuri a kaman na ka taga cogo min na. Muso tɛna kɔnɔ ta tuun, musokɔnɔman tɛna ye tuun, janko ka na fɔ ko a bɛ jigi. 
Hali ni o ka den sɔrɔ, k’a lamɔ, sani o denw ye kɔrɔya, ne bɛna o bɔsi o boro. Ni ne ka na ne yɛrɛ mabɔ o ra tuma min na, o tuma ra bɔnɔ le bɛna o sɔrɔ. 
Ne tun bɛ Efirayimu yera i n’a fɔ Tiri dugu, min tun siginin bɛ yɔrɔɲuman na. Nka Efirayimu bɛna a denw cɛ ka taga ni o ye o fagabaga fɛ. 
E, Matigi Ala, a di o ma! I bɛna mun le di o ma sa? Kɔnɔcɛnbana bla o ta musow ra, ka o sinw ja. 
«O ka o ta kojugu bɛɛ kɛ Giligali, o kosɔn ne ka o kɔninya o yɔrɔ ra. Ne bɛna o gbɛn ka bɔ ne ta so kɔnɔ o ta kɛwalejuguw kosɔn. Ne tɛna to ka o kanu tuun; o ta kuntigiw bɛɛ ye mɔgɔ murutininw le ye. 
«Efirayimu benna, a lilinw bɛɛ jara. A tɛna den kɛ tuun. Hali ni o ka den sɔrɔ, ne bɛna o denw faga, o den minw ko ka gbɛlɛn o ma. 
Ne ta Ala bɛna ban o ra, sabu o ma sɔn k’a lamɛn. O bɛna to ka yaala o kun fɛ le siya tɔw cɛ ra yi.» 
﻿Oze.
10.
«Izirayɛli tun ye rɛzɛnsunɲuman le ye, min tun bɛ den kosɛbɛ. Nka a denw nana caya minkɛ, a k’a ta sɔnnikɛyɔrɔw fana caya. A ta jamana nana cɛɲa minkɛ, a bɛ kabakurujan minw sɔn a ka olugu fana cɛɲa. 
O jusu terennin tɛ; nka sisan o bɛna o ta kojugu sara sɔrɔ. Ala yɛrɛ bɛna o ta sɔnnikɛyɔrɔw benben, ka o ta kabakurujanw cɛn. 
«O bɛna a fɔ ko: ‹Masacɛ tɛ an fɛ, sabu an ma siran Matigi Ala ɲa k’a bonya; nka hali ni masacɛ tun bɛ an fɛ, a tun bɛna se ka mun le kɛ an ye?› 
O bɛ kuma gbansanw fɔ; o bɛ kari ɲɔgɔn ye, ka layiriw ta ni kumalakolonw ye. O kosɔn kitiw bɛ wuri yɔrɔ bɛɛ, i ko bagasun bɛ falen foro kɔnɔ walanw cɛ ra cogo min na. 
«Samarikaw bɛ siranna Bɛti Avɛni ta misiden ta ko ra, sabu o jo ni a ta bonya bɛɛ tagara. O ta mɔgɔw bɛna sukasi kɛ a kunna, o ni o ta sɔnnikɛbaga minw tun bɛ ɲagarira o jo bonya kosɔn fɔlɔfɔlɔ. 
O bɛna taga o jo di Asirikaw ma, k’a kɛ o ta masacɛba ta bonya ye. Maroya bɛna Efirayimu mina, Izirayɛli kun bɛna suuru a ta kɛwalew kosɔn. 
Samari halakira ka ban pewu! O ta masacɛ kɛra i ko jiwoyo ka yirikunkurun min ta. 
Avɛni sɔnnikɛyɔrɔ minw bɛ kongoriw kan, Izirayɛli tun bɛ jurumun kɛra o yɔrɔ minw na, o yɔrɔw bɛna halaki; binjuguw ni ŋanisunw bɛna falen yi. O wagati ra, o bɛna a fɔ kuruw ye ko: ‹Aw ye an datugu!› O b’a fɔ kongoriw ye ko: ‹Aw ye ben an kan!› 
«Kabini Gibeha ta ko wagati ra, Izirayɛli, ele ka terenbariyakow kɛ; i fana tora o ko kelenw le ra. Yala kɛrɛ ma mɔgɔ terenbariw halaki Gibeha wa? 
Ni wagati min ka ne diya, ne bɛna o ta kojuguw hakɛ bɔ o ra. Siya wɛrɛw bɛna lajɛn o kama; o ka jurumun fla min kɛ, o bɛna nɛgɛjɔrɔkɔw don o ra o jurumunw kosɔn. 
«Efirayimu ye misigberen le ye, min korora ka ɲa; ka siman dɔndɔn k’a kisɛ bɔ, o le ka di a ye. Nka ne bɛna zu la a kan cɛɲuman kan; ne bɛna misidaba siri Efirayimu na, Zuda bɛna sɛnɛ kɛ, Yakuba bɛna misidaba sama. 
«Aw ye terenninya le dan ka ɲumanya sɔrɔ a siman ye. Aw ye forokura labɛn; sabu Matigi Ala ta nɛɛma ɲiniwagati sera, sani a ye na terenninya jigi aw kan, i ko sanji. 
Nka aw ka juguya le sɛnɛ, aw fana ka kojugu le sɔrɔ o siman ye; aw ka aw ta nanbara tɔnɔ le domu, sabu aw ka aw jigi la aw yɛrɛ ta lɔnniya le kan, aw ka aw jigi la aw ta kɛrɛkɛden camanw le kan. 
O kosɔn kɛrɛ mankan bɛna wuri aw ta mɔgɔw cɛ ra. Aw ta kɛrɛbonbaw bɛɛ bɛna benben, i n’a fɔ Saliman ka Bɛti Aribɛli halaki cogo min na kɛrɛkɛlon na, lon min na o ka bamusow ni o denw bɛɛ dɔndɔn ka o terege ɲɔgɔn kan. 
Betɛli ta ko bɛna min lase aw ma, o le ye nin ye; sabu aw ta kojugu dama tɛmɛna. Ni dugu gbɛra dɔrɔn, o bɛna a sɔrɔ ko Izirayɛli masacɛ ta banna pewu.» 
﻿Oze.
11.
«Wagati min Izirayɛli tun ye denmisɛn ye, ne tun k’a kanu. Ne ka ne dencɛ wele ka bɔ Misiran. 
Nka sisan mɔgɔ wɛrɛw ka o wele, o fana tagara olugu le kɔ; o ka Baali* ta jo sɔn, ka wusunan sarakaw* bɔ batofɛn wɛrɛw ye. 
K’a sɔrɔ ne le ka Efirayimu fitinitɔ mina a boro ma k’a degi tagama ra; nka o m’a lɔn ko ne le tun bɛ olugu kisira. 
Ne ka o mina ni mɔgɔya ye, ka nɔrɔ o ra ni kanuya ye. Ne ka doni ta ka bɔ o kan na, ka suuru ka domuni di o ma. 
«O tɛna sekɔ ka taga Misiran tuun, nka Asirikaw ta masacɛ bɛna sigi o kunna, sabu o ma sɔn ka sekɔ ka na ne fɛ. 
Kɛrɛkɛmuru bɛna to ka yɛlɛma, ka cɛnri kɛ o ta duguw kɔnɔ; o juguw bɛna o ta duguw dondaw ta sɔgɔnanw karikari, ka o bɛɛ faga ka ban, o ta ŋaninyajuguw kosɔn. 
Ne ta mɔgɔw kɛra lanabariw le ye; ne b’a fɔ o ye ko o ye o ɲa kɔrɔta ka ne flɛ, nka o tɛ sɔn ka o ɲa kɔrɔta.» 
«E, Efirayimu, ne bɛ se ka ban aw ra cogo di? Izirayɛli, ne bɛ se ka aw labla aw juguw ye cogo di? Yala ne bɛ se ka aw mina i ko ne ka Adima dugu mina cogo min na wa? E, yala ne bɛ se ka aw kɛ i ko ne ka Seboyimu dugu kɛ cogo min na wa? Aw hina bonyara ne jusu ra, fɔ ka ne ta miiriyaw bɛɛ yɛlɛma. 
Ne tɛna aw mina ka kaɲa ni ne ta dimiba ye, ne tɛna Efirayimu halaki tuun; sabu ne tɛ adamaden ye, ne ye Ala le ye. Ne le ye Ala saninman ye aw cɛ ra; ne diminin tɛna na aw kama. 
«O bɛna tugu Matigi Ala kɔ, Matigi Ala min kan bɛ i ko jara kulekan. Ni Matigi Ala kan bɔra, a denw yɛrɛyɛrɛtɔ bɛ bori ka na ka bɔ terebenyanfan na. 
O yɛrɛyɛrɛtɔ bɛna bori ka na ka bɔ Misiran i ko kɔnɔninw; o bɛna na ka bɔ Asiri jamana ra i ko jɛnɛtuganiw. Ne bɛna o ladon o ta sow kɔnɔ tuun. Matigi Ala ko ten.» 
﻿Oze.
12.
«Efirayimu ka ne lamini ni faninya le ye, Izirayɛli ka ne lamini ni janfa le ye. Hali bi Zuda murutira Ala ma; o murutira Ala saninman cantigi ma. 
Efirayimu b’a yɛrɛ barora ni fɔɲɔ le ye; a bɛ bori terebɔyanfan ta fɔɲɔ le kɔ. Lon o lon a bɛ dɔ fara a ta nanbara kan, ka dɔ fara a ta kojuguw kan. A ka jɛnɲɔgɔnya don ni Asiri jamana ye; a bɛ oliviye turu bla ka taga Misiran. 
Matigi Ala bɛ kiti le ra ni Zuda ye; a bɛna Yakuba ta mɔgɔw sara ka kaɲa ni o tagamacogo ye, ka o ta kɛwalejuguw sara di o ma. 
Ka Yakuba to a bamuso kɔnɔbara ra, a k’a flaninɲɔgɔn sen mina; a kɔrɔyara minkɛ, a ka siyɛn ta ni Ala ye. 
A ka siyɛn ta ni mɛlɛkɛ ye ka se sɔrɔ. A kasira ka Ala daari ko Ala ye baraka don ale ra. A ka Ala ye Betɛli; Ala kumana ni a ye o yɔrɔ ra. 
«Matigi Ala, Fangatigi! Matigi Ala, o le ye a tɔgɔ ye. 
O kosɔn ele kɔni ka kan ka sekɔ ka na i ta Ala fɛ, ka ɲumanya ni terenninya sira tagama, ka i jigi la i ta Ala kan tuma bɛɛ! 
«Nin mɔgɔw bɛ o ta sumanikɛnanw yɛlɛma i ko Kanaanakaw, sabu tɔɲɔri le ka di o ye. 
Efirayimu ko: ‹Ne ka fɛn caman sɔrɔ, ne ka naforoba sɔrɔ! Nka mɔgɔ tɛna foyi sɔrɔ ne ta kokɛtaw ra min ye jurumun ye!› 
«Kabini aw bɔra Misiran jamana ra, ne le ye Matigi Ala ye, aw ta Ala. Ne bɛna fanibonw le kɛ aw siyɔrɔw ye tuun, i n’a fɔ aw b’a kɛ cogo min na aw ta gbatakɔrɔsigi ɲanagbɛ lonw na. 
«Ne kumana ciraw fɛ; ne yɛrɛ ka fɛn caman yira o ra. Ne ka kuma kɔrɔmanw don ciraw da ra ko o y’a fɔ mɔgɔw ye. 
«Kojugu bɛ Galadi, o kosɔn olugu tɛna kɛ foyi ye. O bɛ misitoranw kɛ saraka ye Giligali, o kosɔn o ta sarakabɔnanw bɛna benben ka kɛ kabakurutonw ye forow kɔnɔ, walanw cɛ ra. 
«Yakuba tun borira ka taga Aramu mara kongoyɔrɔw ra, Izirayɛli ka baara kɛ ka muso dɔ mamina; a ka saga gbɛn janko ka muso sɔrɔ k’a furu. 
«Matigi Ala ka Izirayɛli labɔ Misiran cira dɔ le sababu ra; a k’a janto o ra, cira dɔ le sababu ra. 
«Efirayimu ka Ala jusu bɔ kosɛbɛ; o kosɔn a Matigi bɛna a ta kojugu ben a yɛrɛ kun na, k’a ta mafiyɛnyariw sekɔ k’a ben a yɛrɛ kan.» 
﻿Oze.
13.
«Ni Efirayimu tun kumana, mɔgɔw tun bɛ yɛrɛyɛrɛ; ale le tun kɔrɔtara ka tɛmɛ bɛɛ kan Izirayɛli jamana ra. Nka a ka Baali* ta jo sɔn, k’a yɛrɛ jaraki; o kosɔn a sara. 
Nka hali sisan o belen bɛ dɔ farara o ta jurumunw kan. O bɛ o ta warigbɛ yeele ka o kɛ batofɛnw ye. O bɛ o fɛnw lalaga ka kaɲa ni o yɛrɛ ta hakiri le ye; mɔgɔ boro nɔ lo. O b’a fɔ mɔgɔw ye ko: ‹Aw ye sarakaw faga nin jow ye!› Mɔgɔw bɛ sɔn ka nin misiden warigbɛramanw kanu fɔ ka o da sɔnsɔn cogo di? 
O kosɔn o bɛna tɛmɛ i ko sɔgɔmada bugun; o bɛna kɛ i ko gɔmiji min tɛ mɛɛn ka ja. O bɛna kɛ i ko fɔɲɔ bɛ simanɲaga min ta simangbasikɛnɛ kan ka taga ni a ye; o bɛna kɛ i ko sisi min bɛ bɔ gbabugu wo fɛ ka tunu. 
«K’a sɔrɔ ne le ye Matigi Ala ye, aw ta Ala, kabini aw bɔtɔ Misiran jamana ra. Aw ma Ala wɛrɛ lɔn ni ne tɛ, kisibaga wɛrɛ fana tɛ yi ni ne tɛ. 
Ne le ka ne janto aw ra kongokolon kɔnɔ, tuma min na aw tun bɛ o dugukolo jintan na. 
«Nka o nana domuni sɔrɔ ka fa! O fara minkɛ, o ka o yɛrɛ bonya; o kosɔn o ɲinana ne kɔ. 
O kosɔn ne fana bɛna ben o kan i ko jara; ne bɛna dogo ka dɛn sira ra ka o kɔnɔ i ko waraninkala. 
Ne bɛna fariya o ma i ko wara min denw tara ka bɔ a kɔrɔ; ne bɛna o disiw kari ka o dayɛlɛ, ka o domu i ko jaramuso. Kongowaraw bɛna o sogo tɔ tigɛtigɛ. 
«Izirayɛli, ele halakira, sabu ne min ye aw dɛmɛbaga ye, aw wurira ne kama! 
Aw ta masacɛ min tun ka kan ka aw kisi ale bɛ min? Aw ta duguw kititigɛbagaw bɛ min, aw tun b’a fɔra minw kosɔn ko: ‹Masacɛ ni kuntigiw di an ma!› 
Ne diminin le tun ka masacɛ di aw ma; o ra ne jusu bɔnin le fana nana o masacɛ ta ka bɔ yi! 
«Efirayimu ta jurumun bɛɛ sɛbɛnin lo k’a bla, o ta terenbariyaw maranin lo. 
Dimi bɛna ben o kan i ko muso jigibagatɔ ta dimi; nka dɛn dɔ lo, hakiri tɛ min fɛ; a worotuma sera, nka a tɛ sɔnna ka bɔ. 
«Ayiwa, yala ne bɛ sɔn ka nin mɔgɔw kisi saya dibi ma tuun wa? Ne bɛ sɔn ka o bɔsi saya ma tuun wa? E, saya, i ta sebagaya yira o ra dɛ! Saya dibi, i ta fagaribiɲɛ bɔ o kama dɛ! Ne tɛna o flɛ ni hina ye tuun. 
«Hali ni Efirayimu ta sɔrɔta cayara k’a siginin to a balemaw cɛ ra, terebɔyanfan ta fɔɲɔ gbanninman bɛna na; Matigi Ala bɛna o fiyɛ ka bɔ kongokolon fan na, ka o ta bununw ja, ka o ta kɔlɔnw ja. O juguw bɛna o ta naforoblayɔrɔ fɛn nafamanw bɛɛ cɛ ka taga ni a ye.» 
﻿Oze.
14.
«Jaraki bɛna ben Samarikaw kan, sabu o murutira o ta Ala ma. O juguw bɛna o faga ni kɛrɛkɛmuru ye; o bɛna o ta denfitiniw terege dugu ma, ka o ta musokɔnɔmanw kɔnɔ faran.» 
«E, Izirayɛli, aw ye sekɔ ka na Matigi Ala fɛ, aw ta Ala; sabu aw ta jurumunw le ka aw laben. 
Aw ye sekɔ ka na Matigi Ala fɛ; aw ye na kuma, k’a fɔ a ye ko: An ta jurumunw bɛɛ yafa an ma, ka an minako ɲa. An bɛ an darakan le di i ma saraka ye ka i bonya ni o ye, misitoranw nɔ ra. 
Asirikaw tɛna se ka an kisi, an tɛna yɛlɛn sow kan ka taga kɛrɛ ra. An yɛrɛ boro ka fɛn min lalaga, an tɛna a fɔ o ma tuun ko: ‹An ta Ala!› Sabu ele le bɛ hina ferita ra!» 
«Ne bɛna o kɛnɛya ka bɔ o ta lanabariya ra. Ne bɛna o kanu ni ne jusukun bɛɛ ye; sabu ne ta dimi mabɔra o ra. 
Ne bɛna ne ta baraka lajigi Izirayɛli kan i ko gɔmiji; o bɛna fiyeren i ko kongobinw, ka o lilin don dugukolo ra i ko Liban jamana ta sɛdiriyiribaw. 
O yiriborow bɛna janya; o ta cɛɲa bɛna kɛ i ko oliviyesun ta cɛɲa, ka o kasa diya i ko Liban yiritu kasa. 
Mɔgɔw bɛna sigi o suma ra tuun. O bɛna falen i ko simankisɛ, ka wuri, ka fiyeren ka ɲa i ko rɛzɛn. O bɛna tɔgɔ sɔrɔ i ko Liban jamana ta rɛzɛnji. 
E, Efirayimu, ne ni batofɛn juman le bɛ kelen ye? Ne le bɛ aw ta daariri jaabi, ne le bɛ ne janto aw ra. Ne le bɛ i ko sipɛrɛsisun min nugunin lo tuma bɛɛ; aw bɛ den sɔrɔ ne le sababu ra.» 
Ni mɔgɔ min ye hakiritigi ye, o tigi ye hakiri sɔrɔ nin kow ra. Ni mɔgɔ min ye faamurikɛbaga ye, o tigi ye nin kow faamu. Sabu Matigi Ala ta siraw terennin lo. Mɔgɔ terenninw bɛ o siraw le tagama; nka Ala kanblabagaw bɛ talon ka ben o sira kan.
﻿Yowɛli ta kitabu.
1.
Matigi Ala k’a ta kuma min lase Petuwɛli dencɛ Yowɛli ma, o le ye nin ye. A ko: 
Aw cɛkɔrɔbaw, aw ye nin lamɛn! Aw jamana mɔgɔw, aw bɛɛ ye aw toro malɔ! Yala nin ɲɔgɔn kɛra aw ta wagati ra wa, walama a kɛra aw bɛmaw ta wagati ra wa? 
Aw ye nin lakari aw dencɛw ye, aw dencɛw fana y’a lakari o dencɛw ye, olugu fana y’a lakari o ta durujaw ye. 
Situmuw ka siman tɔ min to, ɲɔdomutɔnw ka o domu. Ɲɔdomutɔnw k’a tɔ min to, tɔnbaw ka o domu. Tɔnbaw k’a tɔ min to, tumuwulenninw ka o domu. 
Aw dɔrɔtɔw, aw ye kunu sunɔgɔ ra ka kasi! Aw duvɛnminbagaw bɛɛ, aw ye maɲumankokanw fɔ! Aw ye maɲumankokanw fɔ duvɛnkura kosɔn, sabu duvɛnji tigɛra ka bɔ aw da ra! 
Siya dɔ benna ne ta jamana kan; o baraka ka bon, o tɛ se ka jate ka o da lɔn. O ɲinw bɛ i ko jara ɲinw, o dagbagaw bɛ i ko jaramuso dagbagaw. 
O ka ne ta rɛzɛnforo cɛn, o ka ne ta torosunw karikari; o k’a faraw bɛɛ bɔ k’a bɔn dugu ma. A yiriborow jajara. 
Aw ye kasi i ko sunguru min ka bɔrɔfaniw don, k’a maminacɛ su kasi. 
Siman sarakaw* ni rɛzɛnji sarakaw* dablara Matigi Ala ta so kɔnɔ. Sarakalasebaga minw bɛ Matigi Ala ta baara kɛ olugu bɛ maɲumankokanw fɔra. 
Forow cɛnna; dugukolo lakolon tora, sabu o ka simanw cɛn; rɛzɛnjikura banna, turu fana jara pewu. 
Aw sɛnɛkɛbagaw, aw jigi tigɛra! Aw rɛzɛnsɛnɛbagaw, aw ye maɲumankokanw fɔ! Sabu alikama* ni ɔrize cɛnna; forow ta simanw bɛɛ halakira. 
Rɛzɛnsunw jara, torosunw fɔsɔnfɔsɔnna. Gerenadisunw o, tamarosunw o, pɔmusunw o, forow ta yiriw bɛɛ le jajara. Adamadenw ta ɲagari bɛɛ banna pewu! 
Aw sarakalasebagaw, aw ye bɔrɔfaniw don, ka maɲumankokanw fɔ! Aw minw bɛ sarakaw bɔ sarakajɛnifɛn* kan, aw ye kasi! Aw minw bɛ ne ta Ala ta baarakɛbagaw ye, aw ye su bɛɛ kɛ ni bɔrɔfaniw ye aw yɛrɛ ra, sabu siman sarakaw* ni rɛzɛnji sarakaw* dɛsɛra aw ta Ala ta batoso kɔnɔ. 
Aw ye lon dɔ bla ka sun don, ka jamalajɛnba kɛ ka Ala bato. Aw ye cɛkɔrɔbaw lajɛn, ani jamana mɔgɔw bɛɛ, o ye na Matigi Ala, aw ta Ala ta batoso kɔnɔ; aw ye Matigi Ala wele ko a ye aw dɛmɛ. 
E, lonjugu le ye nin ye dɛ! Matigi Ala ta lon surunyara; Sebɛɛtigi Ala ta cɛnrilonba, o lon le bɛ nana yi. 
Yala a ma domuni dɛsɛ jamana kɔnɔ an yɛrɛ ɲa na wa? Ɲagari ni jusudiya ma ban an ta Ala ta batoso kɔnɔ wa? 
Siman danninw torira dugukolo jukɔrɔ; bondow lakolon lo, simanmarayɔrɔw benbenna, alikama* tɛ yera tuun! 
E! Aw ye bɛganw sɛgɛnin ŋunatɔ flɛ! Misikuruw bɛ yaalara o yɛrɛ ma, sabu domunikɛyɔrɔ tɛ o fɛ tuun. Hali sagaw ni baw, olugu bɛɛ sɛgɛra. 
E, Matigi Ala, ne bɛ kulera ele le nɔ fɛ, sabu tasuma ka bɛganw ta domunikɛyɔrɔw bɛɛ jɛni kongo kɔnɔ; tasumamana ka forow ta yiriw bɛɛ jɛnijɛni. 
Kongosogow fana bɛ kasira ele le nɔ fɛ, sabu kɔjiw bɛɛ jara; tasuma ka o ta domunikɛyɔrɔw jɛni kongo kɔnɔ. 
﻿Yowɛli.
2.
Aw ye buru fiyɛ Siyɔn dugu kɔnɔ! Aw ye mankanba ci ne ta kuru saninman kan! Jamana mɔgɔw bɛɛ ye yɛrɛyɛrɛ, sabu Matigi Ala ta lon bɛ nana; a surunyara ka ban! 
O lon na, dibi bɛna don, ka yɔrɔ bɛɛ fin; o lon na sankabaw bɛna caya, ka yɔrɔ bɛɛ kɛ dibikuruba ye! Kɛrɛkɛden barakaman caman bɛ nana yi! O natɔ bɛ i ko dibi le donna ka kuruw datugu. A ɲɔgɔn ma deri ka ye ban, a ɲɔgɔn fana tɛna ye tuun duruja nataw si ra! 
O bɛ cɛnri kɛ o yɛrɛ ɲa fɛ ka taga i ko tasuma farimanba; o bɛ halakiri kɛ o yɛrɛ kɔ fɛ ka taga i ko tasumamana. Sani o ye na, jamana min tun cɛ ka ɲi i ko Edɛni ta yirituɲuman, o le kɛra kongokolonba ye o tɛmɛnin kɔ. Mɔgɔ si tɛ bɔsi o boro! 
O cogoya bɛ i ko sow cogoya, o bɛ girin i ko kɛrɛkɛsow. 
O mankan bɛ bɔra i ko sowotoro minw bɛ panpanna kuruw kuncɛ ma. O mankan bɛ bɔra i ko tasuma le bɛ binjalan jɛnina. O bɛ i ko kɛrɛkɛjama barakaman min labɛnna ka na lɔ kɛrɛ kama. 
Mɔgɔw bɛ yɛrɛyɛrɛra o ɲa, mɔgɔw bɛɛ ɲada yɛlɛmana. 
O bɛ girin i ko kɛrɛkɛcɛfariw, o bɛ pan kogow kunna i ko kɛrɛkɛdenw. Bɛɛ bɛ taga a ta sira fɛ, bɛɛ bɛ to a ta sira kan. 
O si tɛ ɲɔgɔn ɲɔniɲɔni, bɛɛ bɛ teren ka taga a ta sira le fɛ. O bɛ girin ka don maramafɛnw cɛ ra; foyi tɛ o lalɔ. 
O bɛ girin ka la dugu kan, o bɛ bori dugu laminikogo kunna, o bɛ pan ka don bonw kɔnɔ, o bɛ don bonw finɛtiriw fɛ i ko sonw. 
Dugukolo bɛ yuguyugu o ɲa, sankolo bɛ yɛrɛyɛrɛ, tere ni karo bɛ kɛ dibi ye, lolow ta yeelen bɛ tunu. 
Matigi Ala b’a kan bɔ a ta kɛrɛkɛjama ɲa fɛ; a ta kɛrɛkɛjama ka bon. A ka o mɔgɔ minw ci, o baraka ka bon. Matigi Ala ta lon ye lonba le ye, siranyalonba lo. Jɔn le bɛna se ka lɔ ka o lon kɔnɔ? 
«Ayiwa, hali bi aw ye sekɔ ka na ne fɛ ni aw jusukun bɛɛ ye; aw ye sun don, ka kasi, ka aw ɲanasisi. Matigi Ala ko ten! 
Sani aw ye aw ta faniw faran, aw ye aw jusukunw le faran!» Aw ye sekɔ ka na Matigi Ala, aw ta Ala fɛ, sabu a bɛ makari, a bɛ hina, a tɛ dimi joona, a ta ɲumanya fana ka bon. A tun b’a fɛ ka kojugu min lase aw ma, a bɛna sɔn ka o dabla. 
Jɔn k’a lɔn ni a tɛna sekɔ aw ma, ani a tun b’a fɛ ka kojugu min kɛ aw ra ka o dabla, ka baraka don aw ra, janko aw ye siman sarakaw* ani rɛzɛnji sarakaw* bɔ Matigi Ala, aw ta Ala ye tuun? 
Aw ye buru fiyɛ Siyɔn dugu kɔnɔ! Aw ye lon dɔ bla ka sun don, ka jamalajɛnba kɛ ka Ala bato. 
Aw ye mɔgɔw lajɛn, aw ye jama lajɛn Matigi Ala tɔgɔ ra. Aw ye cɛkɔrɔbaw lajɛn, aw ye denmisɛnw lajɛn; aw ye hali sinmindenw lajɛn. Kɔɲɔcɛ ye bɔ a sibon kɔnɔ ka na! Kɔɲɔmuso ye bɔ a ta kɔɲɔbon kɔnɔ ka na! 
Sarakalasebaga minw bɛ Matigi Ala ta baara ra, olugu ye to Alabatoso bolon ni sarakajɛnifɛn* cɛ, ka kasi. O y’a fɔ ko: «E, Matigi Ala, i ta mɔgɔw bɔsi! I kana a to i ta mɔgɔw ye kɛ lɔgɔbɔrifɛn ye, k’a to siya tɔw ye o tɔgɔ don o ta zanaw ra. I kana a to mɔgɔw y’a fɔ an ma ko: ‹O ta Ala bɛ min dɛ?› » 
Matigi Ala ta jamana kanuya bonyara a jusu ra fɔ ka tɛmɛ; a ta mɔgɔw maɲuman k’a sɔrɔ. 
Matigi Ala k’a ta mɔgɔw jaabi k’a fɔ o ye ko: «A flɛ, ne bɛna siman ni rɛzɛnjikura ni turu di aw ma, fɔ ka aw wasa. Ne tɛna a to siya tɔw ye aw mafiyɛnya tuun. 
Aw jugu minw bɛ nana ka bɔ sahiliyanfan na, ne bɛna olugu mabɔ aw ra. Ne bɛna o gbɛn ka taga jamana jintan, ani jamana lakolon dɔ ra. Ne bɛna o ta kɛrɛkɛjama ɲafɛmɔgɔw ben terebɔyanfan kɔgɔji ra, k’a kɔfɛmɔgɔw ben terebenyanfan kɔgɔji ra. O bɛna tori fɔ ka o kasa bɔ k’a yɛrɛgɛ fan bɛɛ ra, sabu o ka kojugu camanba le kɛ. 
«Ne ta jamana mɔgɔw, aw kana siran! Aw ye ɲagari ka ninsɔndiya, sabu Matigi Ala ka kobaw kɛ. 
Kongosogow, aw kana siran, sabu kongokolon binɲimiyɔrɔw ta binw bɛ nugura tuun. Yiriw bɛ denna tuun, torosunw ni rɛzɛnsunw bɛ den caman kɛra. 
Aw Siyɔn dugumɔgɔw, aw ye ɲagari, ka ninsɔndiya Matigi Ala, aw ta Ala kosɔn, sabu a ka sanji fɔlɔ di aw ma a cogo ra; a ka sanji caman di aw ma. A ka sanji fɔlɔ ni sanji laban di aw ma i n’a fɔ a tun b’a kɛ cogo min na fɔlɔfɔlɔ. 
Simangbasiyɔrɔw bɛna fa siman na, minanw bɛna fa rɛzɛnjikura ni turu ra. 
Ne tun ka ne ta kɛrɛkɛjamaba min ci aw kama, minw ye ɲɔdomutɔnw, ani tɔnbaw, ani tumuwulenninw, ani situmuw ye, olugu tun ka san minw ta simanw domu, ne bɛna o simanw bɛɛ kɔsegi aw ma. 
Aw bɛna domuni kɛ fɔ ka fa. Aw bɛna Matigi Ala, aw ta Ala tɔgɔ tando, ale min ka kobaw kɛ aw ye. Ne ta mɔgɔw tɛna maroya tuun fiyewu! 
Aw bɛna a lɔn ko ne Ala, ko ne bɛ Izirayɛlimɔgɔw cɛ ra; ko ne le ye Matigi Ala, aw ta Ala ye, ko Ala wɛrɛ tɛ yi ni ne tɛ. Ne ta mɔgɔw tɛna maroya tuun fiyewu!» 
﻿Yowɛli.
3.
«O kow kɔ fɛ, ne bɛna ne Nin* lajigi adamadenw bɛɛ kan. Aw dencɛw, ani aw denmusow bɛna kuma sɔrɔ Ala fɛ k’a lase mɔgɔw ma; aw ta cɛkɔrɔbaw bɛna Ala ta kow ye siko ra, Ala bɛna a ta kow yira aw ta kanbelenw ra. 
«O lonw na, ne bɛna ne Nin* lajigi hali jɔncɛw, ani jɔnmusow bɛɛ kan. 
Ne bɛna kabakofɛn dɔw yira sankolo ra, ani dugukolo kan, jori, tasuma, ani bugun sisimanw; 
Tere bɛna kɛ dibi ye, karo bɛna wulen i ko jori. O bɛɛ le kɔ fɛ Matigi Ala ta lon bɛna se, lonba ani siranyalonba.» 
O wagati ra ni mɔgɔ o mɔgɔ ka Matigi Ala tɔgɔ wele, o tigi bɛ kisi; sabu Siyɔn kuru* kan, ani Zeruzalɛmu, Matigi Ala bɛna mɔgɔ dɔw bɔsi, i n’a fɔ Matigi Ala k’a fɔ cogo min na. Matigi Ala bɛna mɔgɔ minw wele, olugu le bɛna kɛ o mɔgɔ kisininw ye. 
﻿Yowɛli.
4.
«A flɛ, o lonw na, o wagatiw ra, ni ne nana Zuda ni Zeruzalɛmu ta mɔgɔ minaninw lana o sigiyɔrɔkɔrɔ ra, 
ne bɛna siyaw bɛɛ lajɛn, ka jigi ni o ye Yosafati ta dingakɔnɔyɔrɔ ra. Ne bɛna o wele kiti ra o yɔrɔ le ra ne ta mɔgɔw kosɔn, ne ta jamanamɔgɔw, Izirayɛli kosɔn, o ka minw janjan ka taga jamanaw bɛɛ ra; ne bɛna o wele kiti ra ne ta jamana kosɔn, o ka ne ta jamana min tarantaran ɲɔgɔn cɛ. 
«O ka ne ta mɔgɔw tarantaran ɲɔgɔn cɛ, ni min ka bɛn min ma, o bɛ o ta. O ka cɛdenninw di, ka o wari don jatɔmusow ra, ka musodenninw fiyeere ka o wari don duvɛn na, ka o min. 
«Ayiwa, aw Tirikaw, ani aw Sidɔnkaw, ani aw Filisikaw ta maraw bɛɛ, aw b’a fɛ ka mun le kɛ ne ra? Yala aw b’a fɛ ka aw yɛrɛ dimibɔ ne ra le wa? Ni aw b’a fɛ ka aw yɛrɛ dimibɔ ne ra, ne bɛna aw ta kɛwalejuguw ben aw yɛrɛ le kan yɔrɔnin kelen na sisan. 
Aw ka ne ta wari ni ne ta sanin ta; ne ta fɛnɲuman dawulamanw, aw ka o ta ka taga ni o ye aw ta jow ta batosow kɔnɔ. 
Zuda mara mɔgɔw, ani Zeruzalɛmu mɔgɔw kɔni, aw ka olugu fiyeere Gɛrɛkiw ma, janko ka o yɔrɔ janya o ta jamana ra. 
A flɛ, aw tun ka o fiyeere ka o lataga yɔrɔ minw na, ne bɛna o wuri ka o lasekɔ ka bɔ o yɔrɔw ra, ka aw ta kɛwalejuguw ben aw yɛrɛ kan. 
Ne bɛna aw dencɛw ni aw denmusow fiyeere Zuda mara mɔgɔw ma; o bɛna o fiyeere Sabekaw ma, minw ta jamana bɛ fɔ yɔrɔjan. Matigi Ala ko ten.» 
Aw ye nin kuma fɔ siyaw ye, ko: «Aw ye kɛrɛ labɛn! Aw ye aw ta kɛrɛkɛcɛw lakunu! Kɛrɛkɛcɛw bɛɛ ye na, ka na ben o juguw kan. 
Aw ye aw ta sɛnɛkɛdabaw gbasi k’a kɛ kɛrɛkɛmuruw ye, ka aw ta wɔrɔsɔw yɛlɛma ka o kɛ tamanw ye. Cɛ bɛɛ ra siranbagatɔ y’a fɔ ko: ‹Ne ye cɛfari le ye!› 
Aw ye teliya ka na! Yɔrɔ bɛɛ ta siyaw ye na lajɛn nin yɔrɔ ra.» E, Matigi Ala, ele ye i ta kɛrɛkɛcɛw lajigi. 
«Siyaw bɛɛ ye wuri ka na Yosafati ta dingakɔnɔyɔrɔ ra! Ne bɛna sigi o yɔrɔ le ra ka siyaw bɛɛ ta kiti tigɛ, siya minw bɛɛ ka aw lamini. 
«Aw ye wɔrɔsɔ ta, sabu siman sera tigɛri ma! Aw ye na rɛzɛn cɔngɔ ni aw sen ye, k’a ji bɔ, sabu rɛzɛncɔngɔyɔrɔ fara rɛzɛn na, minan fara fɔ ka bɔn. Can ra, o ta juguya warara.» 
Jamaba, jamakuruba, o le bɛ kititigɛkɛnɛ kan; sabu Matigi Ala ta lon surunyara kititigɛkɛnɛ kan. 
Tere ni karo kɛra dibi ye, lolow ta yeelen dogora. 
Matigi Ala pɛrɛnkan bɔra Siyɔn, i ko waraba mankan; a kan bɔra Zeruzalɛmu minkɛ, sankolo ni dugukolo yɛrɛyɛrɛra. Nka Matigi Ala le ye a ta mɔgɔw tangabaga ye, ale le ye Izirayɛlimɔgɔw dogoyɔrɔ ye. 
«O le ra, aw bɛna a lɔn ko ne Matigi Ala, aw ta Ala, ko ne siginin bɛ Siyɔn, ne ta kuru saninman kan. Ne bɛna Zeruzalɛmu saninya; siya gbansan wɛrɛ si tɛna don a kɔnɔ tuun fiyewu.» 
«O lonw na kɔni, rɛzɛnjikura bɛna woyo ka bɔ kuruw kunna, nɔnɔ bɛna woyo ka bɔ kongoriw kunna; ji bɛna woyo Zuda kɔw bɛɛ ra. Bununji dɔ fana bɛna woyo Matigi Ala ta batoso kɔnɔ, ka don Sitimu ta kɔdinga kɔnɔ. 
Misiran jamana bɛna kɛ yɔrɔ lakolon le ye. Edɔmu jamana bɛna kɛ kongokolonba ye; sabu o ka Zuda ta mɔgɔw minako juguya, ka o mɔgɔ jarakibariw faga ka o jori bɔn o yɛrɛ ta dugukolo kan. 
Nka mɔgɔw bɛna sigi Zuda mara ra tuma bɛɛ; mɔgɔw bɛna sigi Zeruzalɛmu wagati bɛɛ, ani tuma bɛɛ. 
Ne tun ma o fagari hakɛ min bɔ o juguw ra, ne bɛna o hakɛ bɔ o ra sisan; Matigi Ala bɛna sigi Siyɔn.»
﻿Amɔsi ta kitabu.
1.
Nin ye Amɔsi ta kumaw le ye. Ale tun ye Tekoha dugu bɛgantigi dɔ le ye. Ala ka nin kow yira a ra Izirayɛli jamana ko ra, Zuda masacɛ Oziyasi ta wagati ra, ani Izirayɛli masacɛ Yerobohamu min tun ye Yohasi dencɛ ye, o ta wagati ra. San fla le tɛmɛna o kɔ fɛ, dugukoloyɛrɛyɛrɛ sɔrɔra ka kɛ. 
Amɔsi ko: «Matigi Ala pɛrɛnkan bɔra Siyɔn, i ko waraba mankan. A kan bɔra Zeruzalɛmu minkɛ, bɛgantigiw ta bɛganw ta domuniyɔrɔw binw fagara, Karimɛli kuru sanfɛyɔrɔw jara.» 
Matigi Ala ko: «Damasikaw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu o ka Galadikaw sɛnɛ ni misidaba nɛgɛraman ta ɲinw le ye. 
O ra, ne bɛna tasuma lajigi Hazahɛli ta masabonw kan, ka Bɛni Hadadi ta masabonbaw jɛni pewu. 
Ne bɛna Damasi dugu donda ta sɔgɔnanw kari, ka Bikati Avɛni mɔgɔw halaki; masacɛbere bɛ min boro, ne bɛna o halaki ka bɔ Bɛti Edɛni. O bɛna Sirikaw mina ka taga ni o ye Kiri jamana ra. Matigi Ala ko ten.» 
Matigi Ala ko: «Gazakaw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu o ka jamana mɔgɔw bɛɛ cɛ, ka taga o don Edɔmukaw boro. 
O ra ne bɛna tasuma lajigi Gaza dugu kogo kan, ka o ta masabonbaw jɛni pewu. 
Ne bɛna Azidɔdi dugutigi halaki. Masacɛbere bɛ min boro, ne bɛna o halaki ka bɔ Asikalɔn. Ne bɛna wuri Ekurɔnkaw kama; ni o kɛra, Filisika tɔw bɛɛ bɛna halaki.» Dunuɲatigi Ala ko ten. 
Matigi Ala ko: «Tirikaw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu o ka mɔgɔ caman mina ka o don Edɔmukaw boro; balemaya min tun bɛ o cɛ, o ma o hakiri to o ra. 
O ra ne bɛna tasuma lajigi Tiri dugu kogo kan ka o ta masabonbaw jɛni pewu.» 
Matigi Ala ko: «Edɔmukaw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu o ka kɛrɛkɛmuru ta ka o balemaw nɔgbɛn; o ma sɔn ka hina o ra fiyewu. O dimina, ka to ka cɛnri kɛ wagati bɛɛ; o ta dimiba ma mala ka ye. 
O ra, ne bɛna tasuma lajigi Teman dugu kan, ka Bɔsira ta masabonbaw jɛni pewu.» 
Matigi Ala ko: «Amɔnkaw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu ka o to kɛrɛ ra ko o bɛ dɔ fara o ta jamana kan, o ka Galadi dugu musokɔnɔmanw kɔnɔw faran. 
O ra, ne bɛna tasuma mana Raba dugu kogo kan ka o ta masabonbaw jɛni pewu. O mankan bɛna kɛ i ko kɛrɛkɛlon ta kulekanbaw, ka kɛ i ko sanfɔɲɔba, sanjiba nalon na. 
O bɛna o ta masacɛ mina ka taga ni a ye; ale ni a ta jamana kuntigiw bɛɛ. Matigi Ala ko ten.» 
﻿Amɔsi.
2.
Matigi Ala ko: «Mohabukaw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu o ka Edɔmu masacɛ su kolow jɛni, fɔ k’a kɛ bugurigbɛ ye. 
Ne bɛna tasuma lajigi Mohabukaw kan, ka Keriyɔti ta masabonbaw jɛni pewu. Mohabukaw bɛna halaki o mankanbaw cɛ ra, ani kɛrɛmankanw, ni burufiyɛkanw cɛ ra. 
Ne bɛna o ta kititigɛbaga halaki ka bɔ o cɛ ra, ka o ta kuntigiw bɛɛ faga ni o ye. Matigi Ala ko ten.» 
Matigi Ala ko: «Zudakaw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu o ka o kɔ di Matigi Ala ta sariya ma, o ma Ala ta cifɔninw sira tagama. O bɛmaw tun ka faninyasira minw tagama, o faninya kelenw le ka o lafiri. 
Ne bɛna tasuma lajigi Zudakaw kan, ka Zeruzalɛmu ta masabonbaw jɛni pewu.» 
Matigi Ala ko: «Izirayɛlimɔgɔw ta kojugu saba kosɔn, a fɔ kojugu naani yɛrɛ, ne ka min latigɛ o kama, ne tɛna o to kɛbari ye; sabu wari kosɔn, o ka mɔgɔ terennin fiyeere; o ka fagantan fiyeere sennasanbara fla kosɔn. 
O bɛ o sen la fagantanw kun kan, i ko mɔgɔ bɛ a sen la dugu ma cogo min na. O bɛ mɔgɔ barakantanw tɔɲɔ. Den ni fa bɛɛ bɛ taga jɛn ni sunguru kelen ye, ka ne tɔgɔ saninman lanɔgɔ. 
O ka fani minw mina o ta jurunantigiw fɛ ka o ta juruw tɔnɔmasigi, o bɛ la o faniw le kan, sarakabɔnanw bɛɛ kɔrɔ. O ka wari ben mɔgɔ minw kan, o mɔgɔw ka o wariw sara ni duvɛn min ye, o bɛ o duvɛn min o ta alaw ta batosow kɔnɔ. 
K’a sɔrɔ ne ka Amɔrikaw halaki ka o bɔ o ɲa fɛ. O mɔgɔ minw tun ka jan i ko sɛdirisunw, o baraka ka bon i ko yirisunbaw. Nka ne ka o yiriw denw cɛn o yirisunw sanfɛyɔrɔ ra, ka o lilinw cɛn dugukolo jukɔrɔ. 
Ne le ka aw labɔ Misiran jamana ra, ka bla aw ɲa kongokolon kɔnɔ fɔ san binaani, janko ka taga Amɔrikaw ta jamana di aw ma. 
Ne ka aw dencɛ dɔw kɛ ne ta ciraw ye, ka aw ta kanbelen dɔw kɛ ne ta mɔgɔ saninmanw ye. Yala a ma kɛ ten wa, Izirayɛlimɔgɔw? Matigi Ala ko ten.» 
«Nka aw ka duvɛn di Ala ta mɔgɔ saninmanw ma, o k’a min; aw k’a fɔ ciraw ye ko o kana cirayakuma fɔ. 
«A flɛ, ne fana bɛna aw terege yɔrɔ kelen na, i n’a fɔ wotoro min fara siman kansiriw ra, o bɛ fɛn dɔn k’a terege cogo min na. 
Mɔgɔ sen teliman tɛna se ka bori ka dogo, mɔgɔ barakaman ta baraka tɛna se ka foyi ɲa a ye, kɛrɛkɛcɛ tɛna se k’a yɛrɛ kisi. 
Kalanbonbaga tɛna se ka lɔ a lɔyɔrɔ ra tuun, kɛrɛkɛcɛ sen teliman tɛna bɔsi, sotigi tɛna se k’a yɛrɛ kisi. 
Hali kɛrɛkɛcɛw bɛɛ ra jagbɛlɛn, ale fari lakolon le bɛna bori o lon na. Matigi Ala ko ten.» 
﻿Amɔsi.
3.
Aw ye nin kumaw lamɛn: Matigi Ala bɛ kuma min fɔra aw Izirayɛlimɔgɔw ma, Izirayɛli ta gba bɛɛ lajɛnnin ma, ne Ala ka o gba minw labɔ Misiran. 
«Ne ka aw dama le ɲanawoloma dunuɲa ta gbaw bɛɛ cɛ ra; o kosɔn aw ka terenbariyako minw bɛɛ kɛ, ne bɛna aw ɲininka o bɛɛ ra.» 
Yala mɔgɔ fla bɛ se ka tagama ɲɔgɔn fɛ, ni o fla ma bɛn a ra wa? 
Yala jara bɛ se ka kule kongo kɔnɔ gbansan, ni a ma sogo mina wa? Jaraden bɛ kasi a ta dinga kɔnɔ gbansan, ni a ma fɛn dɔ mina wa? 
Kɔnɔnin bɛ se ka mina jan na dugu ma, ni jan tun ma la a ɲa wa? Jan fana bɛ se ka pan a yɛrɛ ma dugu ma, ni foyi ma mina a ra wa? 
Kɛrɛkɛburu bɛ se ka fiyɛ dugu kɔnɔ, ni dugumɔgɔw ja ma tigɛ wa? Kojugu dɔ bɛ se ka ben dugu dɔ kan, ni Matigi Ala le m’a kɛ wa? 
O ra, Dunuɲatigi Ala tɛ foyi kɛ, ni a ma o gundo yira a ta jɔnw na, olugu minw ye a ta ciraw ye. 
Jara kulera! Jɔn le ja tɛ tigɛ? Dunuɲatigi Ala kumana! Jɔn le bɛ se ka ban ka o cirayakuma fɔ? 
Aw ye aw kan lase Azidɔdi masabonbaw ma, aw ye aw kan lase Misiran jamana masabonbaw ma. Aw y’a fɔ ko: «Aw ye na lajɛn Samari kuruw kan, k’a flɛ ɲagban min bɛ mɔgɔw kan yi, ani tɔɲɔri min bɛ mɔgɔw kan yi! 
O tɛ terenninya sira lɔn tuun.» Matigi Ala ko ten! O ka fɛn minw sɔrɔ kojugu ni benkanni sababu ra, o ka o ta masabonbaw fa ni o le ye. 
O kosɔn Dunuɲatigi Ala ko: «Aw juguw bɛna na jamana fan bɛɛ lamini. O bɛna aw ta so barakamanw ben, ka aw ta masabonbaw naforow cɛ.» 
Matigi Ala ko: «Sagagbɛnbaga bɛ a ta saga sen kunkurun fla, walama saga torofara tigɛnin sama ka bɔ jara da ra cogo min na, Izirayɛlimɔgɔ minw siginin bɛ Samari, olugu tɔ bɛna sama ka bɔ o juguw boro o cogo le ra, olugu minw bɛ to ka la ka jan Damasi dugu ta lafɛnɲumanw kan, ani a kalagaɲumanw kan. 
«Aw ye nin lamɛn, ka Yakuba ta somɔgɔw lasɔmi! Dunuɲatigi Ala, Fangatigi Ala kumakan lo. 
Lon min na ne bɛna wuri Izirayɛlimɔgɔw kama ka o ta kojuguw hakɛ bɔ o ra, o lon na ne bɛna wuri Betɛli ta sarakabɔnanw fana kama. Sarakabɔnan gbanw bɛna kari ka bɔ a ra, ka ben dugu ma. 
O ka o ta bon minw lɔ nɛnɛwagatiw kama, ani o ka minw lɔ fundɛninwagatiw kama ne bɛna olugu bɛɛ benben ɲɔgɔn kan. O ka o ta bonba minw lalaga, ka o cɛɲa ni samaɲinw ye, olugu bɛɛ bɛna cɛn. O le bɛna kɛ o ta bonba labanw ye. Matigi Ala ko ten.» 
﻿Amɔsi.
4.
«Aw ye nin kuma lamɛn, Basan mara misimusow! Aw minw bɛ Samari kuru kan, aw bɛ dɛsɛbagatɔw tɔɲɔ, aw bɛ aw fanga digi fagantanw kan, aw b’a fɔra aw cɛw ye ko: ‹Aw ye na ni minnifɛn dɔ ye, an y’a min!› 
Dunuɲatigi Ala karira a yɛrɛ tɔgɔ saninman na, ko lon dɔ bɛna se, sigiya tɛ o ra, o lon na kɔni, o bɛna nɛgɛ le don aw nun na ka aw mina ka taga ni aw ye; o bɛna aw kɔmɔgɔw mina ni dulen le ye ka taga ni o ye. 
Aw bɛna bori ka bɔ kogo wow fɛ. Bɛɛ bɛna teren ka taga a ta sira fɛ. O bɛna aw gbɛn ka taga fɔ Hɛrimɔn. Matigi Ala ko ten! 
Aw kɔni ye taga Betɛli, ka taga kojugu kɛ faasi! Aw kɔni ye taga Giligali, ka taga dɔ fara a kan tuun sa! Lon o lon sɔgɔma aw ye aw ta sarakaw bɔ. Tere saba o tere saba, aw ye aw ta yagaw bɔ. 
Aw ye ɲumanlɔn sarakaw* bɔ, ka burufunufɛn kɛ aw ta sarakaburuw ra. Aw ye aw ta diyanya sarakaw* wangola, k’a ko fɔ, janko bɛɛ y’a mɛn; sabu o le ka di aw ye, aw Izirayɛlimɔgɔw!» Dunuɲatigi Ala ko ten. 
«O le kosɔn aw ta duguw bɛɛ ra, ne fana ka aw kɔnɔbara lakolon to; ka domunintanya ben aw kan aw ta sigiyɔrɔw bɛɛ ra. Nka o bɛɛ n’a ta, aw belen ma nimisa ka sekɔ ka na ne fɛ! Matigi Ala ko ten.» 
«O le kosɔn ne ka sanji fana tigɛ aw ra, k’a sɔrɔ a tɔ tun tora karo saba sani siman ye se tigɛri ma. Ne ka sanji ben dugu dɔw ra, ka dugu dɔw to yi. Foro dɔw ka sanji sɔrɔ, nka foro minw m’a sɔrɔ, olugu jara. 
Dugu fla, walama dugu saba, o ta mɔgɔw tagara dugu wɛrɛ ra, ka taga ji ɲini k’a min; nka o ji ma o ta minlɔgɔ ban. O bɛɛ n’a ta, aw belen ma nimisa ka sekɔ ka na ne fɛ. Matigi Ala ko ten.» 
«Ne ka banaw bla aw ta sɛnɛfɛnw na ka o ja, ka o tori. Tɔnw ka aw ta nankɔrafɛnw, ani aw ta rɛzɛnsunw, ani aw ta torosunw, ani aw ta oliviyesunw domu. O bɛɛ n’a ta, aw belen ma nimisa ka sekɔ ka na ne fɛ! Matigi Ala ko ten. 
Ne ka banajugu ben aw kan i ko ne ka min ɲɔgɔn kɛ Misirankaw ra. Ne ka aw ta kanbelenw faga ni kɛrɛkɛmuru ye, ka aw ta sow mina aw ra. Mɔgɔ minw sara aw ta sigiyɔrɔ ra, fɔ ka o suw tori, ne ka o kasa don aw nun na. Nka o bɛɛ n’a ta, aw belen ma nimisa ka sekɔ ka na ne fɛ! Matigi Ala ko ten. 
Ne ka aw dɔw halaki i n’a fɔ Sodɔmukaw, ani Gomɔrikaw; dɔw porokotora ka kisi, i ko o ka lɔgɔkunkurun min sama ka bɔ tasuma ra. Nka o bɛɛ n’a ta, aw belen ma nimisa ka sekɔ ka na ne fɛ! Matigi Ala ko ten. 
O le kosɔn aw Izirayɛlimɔgɔw, ne bɛna aw kɛ tan le! Ayiwa, i n’a fɔ ne bɛna aw kɛ tan, o ra, aw ye aw yɛrɛ labɛn ka na lɔ ka aw ta Ala ta kiti makɔnɔ, aw Izirayɛlimɔgɔw!» 
Sabu Ala min ka kuruw dan, Ala min ka fɔɲɔ dan, min bɛ a ta miiriyaw yira adamadenw na, min bɛ kɛnɛbɔda yɛlɛma k’a kɛ dibi ye, min bɛ tagama dugukolo kan yɔrɔ kɔrɔtaninw kuncɛ ma, Matigi Ala, Fangatigi, o le bɛ ne tɔgɔ ye. 
﻿Amɔsi.
5.
E, Izirayɛlimɔgɔw, aw ye nin kuma lamɛn! Ne bɛ nin sangadɔnkiri min lara aw kunna, aw ye o dɔnkiri lamɛn! 
E, Izirayɛli, sunguru cɛɲuman benna, a tɛ wuri tuun! A lanin bɛ a yɛrɛ ta dugukolo le kan; mɔgɔ si ma sɔrɔ k’a lawuri; 
sabu Dunuɲatigi Ala ko: «Cɛ waga kelen bɛ bɔ dugu min kɔnɔ ka taga kɛrɛ ra, cɛ kɛmɛ dɔrɔn le bɛna sekɔ o dugu kɔnɔ. Cɛ kɛmɛ bɛ bɔ dugu min kɔnɔ ka taga kɛrɛ ra, cɛ tan dɔrɔn le bɛna sekɔ o dugu kɔnɔ. A bɛna kɛ ten le Izirayɛli jamana ra.» 
O kosɔn Matigi Ala ko Izirayɛli ta somɔgɔw ma ko: «Aw ye ne Ala ta jɛnɲɔgɔnya ɲini, janko aw ye si sɔrɔ. 
Aw kana taga foyi ɲini Betɛli, aw kana taga Giligali, aw kana se Bɛri Seba; sabu o bɛna Giligalikaw bɛɛ cɛ ka taga, Betɛli bɛna kɛ tomo le ye. 
Aw ye Matigi Ala ta jɛnɲɔgɔnya ɲini, janko aw ye si sɔrɔ. Ni o tɛ, Ala bɛna jigi Yusufu ta somɔgɔw kan, ka o halaki i ko tasuma; mɔgɔ tɛna sɔrɔ ka tasuma faga Betɛli dugumɔgɔw ye. 
«Aw bɛ can yɛlɛma k’a kɛ jalaji ye; aw bɛ terenninya firi dugu ma. 
Ala min ka teremana wagati ta lolow, ani samiya wagati ta lolow dan, min bɛ dibikuruba yɛlɛma ka o kɛ kɛnɛbɔda ye, ka tere yɛlɛma k’a kɛ su ye, min bɛ kɔgɔji ta jiw wele ka o bɔn dugukolo kɔ kan, ale tɔgɔ le ye ko Matigi Ala! 
Ale le bɛ halakiri lase fangatigiw ma, ka o ta so barakamanw bɛɛ halaki. 
«Mɔgɔ min bɛ kiti tigɛ ka aw jaraki aw ta terenbariya kosɔn, aw bɛ o tigi kɔninya. Mɔgɔ min bɛ can fɔ aw ye, aw bɛ o tigi haramuya. 
Ayiwa, i n’a fɔ aw bɛ fagantanw dɔndɔn ni aw senw ye, ka o jagboya ka siman di aw ma, o ra, aw ka kabakurubonba minw lɔlɔ, aw tɛna don o bonw kɔnɔ. Aw ka rɛzɛnforoɲuman minw sɛnɛ, aw tɛna o rɛzɛnw ji min. 
Sabu ne k’a lɔn ko aw ta kojuguw ka ca, ko aw ta jurumunw ka bon. Aw bɛ mɔgɔ terennin minako juguya. Aw bɛ bonyafɛnw mina dogo ra, ka jo bɔsi fagantanw na kititigɛyɔrɔ ra. 
O le kosɔn nin wagatiw ra, mɔgɔ hakirimanw bɛ je, sabu nin wagatiw man ɲi. 
Aw ye tugu koɲuman le kɔ, janko aw ye si sɔrɔ; aw kana tugu kojugu kɔ; ni o kɛra, Matigi Ala, Fangatigi Ala bɛna kɛ ni aw ye, i ko aw yɛrɛ k’a fɔ cogo min na. 
Aw ye kojugu kɔninya, aw ye koɲuman le kanu, aw ye kiti tigɛ ka kaɲa ni terenninya le ye; ni o kɛra, a bɛ se ka kɛ ko Matigi Ala, Fangatigi Ala bɛna hina aw ra, aw minw ye Yusufu ta mɔgɔ tɔw ye. 
«O kosɔn Matigi Ala, Fangatigi min ye Matigi ye, ale ko: Sangakasikan le bɛna bɔ kɛnɛgbɛyɔrɔw bɛɛ ra; siradaw bɛɛ ra mɔgɔw bɛna a fɔ ko: ‹E, Ala! Bɔnɔ ka an sɔrɔ!› O bɛna sɛnɛkɛbagaw wele sukasi ra, ka sukasibagaw wele ka na sangadɔnkiriw la; 
sabu ni ne nana tɛmɛ aw cɛ ra tuma min na, mɔgɔw bɛna kasi rɛzɛnforow bɛɛ ra. Matigi Ala ko ten.» 
Aw minw kɔrɔtɔnin lo ko Matigi Ala ta lon ye se, bɔnɔ bɛna aw sɔrɔ dɛ! Aw b’a miiri ko Matigi Ala ta lon bɛna kɛ mun le ye? Matigi Ala ta lon bɛna kɛ dibiba le ye, a tɛna kɛ yeelen ye dɛ! 
Aw ta bɛna kɛ i n’a fɔ mɔgɔ min bɛ borira jara ɲa, ka taga bɛn ni waraba dɔ ye; a sera so kɔnɔ, a k’a boro la kogo kan minkɛ, sa dɔ k’a kin. 
Ayiwa, sigiya t’a ra, Matigi Ala ta lon bɛna kɛ dibiba le ye; a tɛna kɛ yeelen ye fiyewu. A bɛna kɛ dibikuruba le ye, hali yeelen dɔɔnin tɛna kɛ a ra. 
«Ne tɛ aw ta Alabato ɲanagbɛw fɛ, o man di ne ye; aw ta jamalajɛnlonw lɔgɔ bɛɛ bɔra ne ra pewu. 
Ni aw bɛ aw ta saraka jɛnitaw* ni aw ta siman sarakaw* bɔ ne ye, ne tɛ o sarakaw si mina. Aw bɛ misi tɔrɔnin minw faga ka o kɛ aw ta ninsɔndiya sarakaw* ye, ne tɛ o si flɛ. 
Aw ye aw ta dɔnkirilakanw mabɔ ne ra. Ne t’a fɛ ka aw ta gɔnifɔkan mɛn. 
Ne b’a fɛ ko aw ta kititigɛyɔrɔw ra, can le ye woyo i ko ji; terenninya ye caya i ko baji min tɛ ja. 
Aw ka san binaani min kɛ kongokolon kɔnɔ, yala aw tun bɛ aw ta bɛgan sarakaw* ni aw ta siman sarakaw bɔra ne le ye wa, aw Izirayɛlimɔgɔw? 
Aw yɛrɛ boro ka o ala minw lalaga, aw ta alaw ta masacɛ Sakuti, ani aw ta ala lolotigi Kewan, aw ka olugu le ta. 
O kosɔn ne bɛna a to o ye aw mina ka taga ni aw ye fɔ Damasi kɔ fɛ. Matigi Ala, Fangatigi le ko ten. O le bɛ ne tɔgɔ ye.» 
﻿Amɔsi.
6.
«Aw minw ɲasumanin siginin bɛ Siyɔn, aw minw b’a miiri ko foyi tɛ se ka aw sɔrɔ, ka aw siginin to Samari kuru kan, aw minw kɛra siyaw bɛɛ ra fɔlɔ ta mɔgɔbaw ye, Izirayɛli jamana bɛɛ bɛ borira aw minw kɔ, ayiwa, bɔnɔ le bɛna aw sɔrɔ. 
Aw ye taga Kaline, ka taga a flɛ min kɛra yi; o kɔ, aw ye taga Hamati duguba kɔnɔ, o kɔ, aw ye taga Gati, Filisikaw ta dugu ra. Yala o duguw cogo tun ka ɲi ka tɛmɛ aw ta mara fla bɛɛ kan wa? Yala o ta mara tun ka bon ka tɛmɛ aw ta kan wa? 
Aw ko aw bɛ kojugu nalon mabɔra aw yɛrɛ ra le, k’a sɔrɔ aw bɛ ɲagban fanga le blara aw yɛrɛ kan. 
«O bɛ la lanan sɔngɔgbɛlɛnw kan, lanan minw lalagara ni samaɲinw ye. O bɛ lala ka jan o ta lafɛnɲumanw kan. O bɛ sagaden dɔw mina sagakuru ra ka o faga ka o domu; o bɛ misiden tɔrɔninw le domu. 
O bɛ gɔniw fɔ, ka to ka dɔnkirikunntanw la; o b’a kɛ i n’a fɔ olugu yɛrɛ le ye Dawuda ye, i n’a fɔ Dawuda yɛrɛ le bɛ a ta gɔni fɔra. 
O bɛ duvɛn min jifiyɛbabaw kɔnɔ; o bɛ turuɲuman kasadimanw mun o fari ra. Nka cɛnri min bɛna se Yusufu ta somɔgɔw ma, hali o jusu tɛ kasi o ra. 
«O kosɔn o bɛna kɔn ka olugu le mina tɔw bɛɛ ɲa fɛ, ka taga ni o ye. Ni o kɛra, o ta ɲanagbɛw, ani o ɲagarikanbaw bɛɛ bɛna ban.» 
Dunuɲatigi Ala karira ni a yɛrɛ tɔgɔ ye. Fangatigi Ala, Matigi Ala ko ten, ko: «Yakuba ta mɔgɔw ta yɛrɛbonya lɔgɔ bɔra ne ra; o ta masabonbaw ko man di ne ye. O kosɔn ne bɛna o ta duguw, ani o kɔnɔfɛnw bɛɛ don o juguw boro.» 
Ni cɛ tan ka to so kelen kɔnɔ, olugu bɛɛ bɛna sa. 
Min ka kan ka na a balemaw suw ta ka o labɔ so kɔnɔ ka taga o jɛni, ale bɛna ɲininkari kɛ sokɔnɔmɔgɔ dɔ fɛ, ko yala ni mɔgɔ wɛrɛ bɛ yi tuun. O b’a jaabi ko mɔgɔ wɛrɛ tɛ yi. A b’a fɔ o ye ko o ye je, ko sabu o man kan ka Matigi Ala tɔgɔ fɔ. 
A flɛ, Matigi Ala kumana ka ban! A bɛna bonba ben, fɔ k’a kɛ tomo ye, ka bon fitini ben, fɔ k’a mugumugu. 
Yala mɔgɔ bɛ se ka so bori farakuruw kan wa? Yala mɔgɔ bɛ se ka fara sɛnɛ ni misidaba ye wa? Mun kosɔn aw ta kititigɛyɔrɔw ra, aw ka can yɛlɛma k’a kɛ mɔgɔfagafɛn ye, ka terenninya sira yɛlɛma ka o kɛ jalaji ye? 
Aw bɛ ɲagarira fɛngbansan le kosɔn Lodebari dugu kɔnɔ; aw b’a fɔra ko: «Yala an ma Karinayimu dugu mina ni an yɛrɛ baraka le ye wa?» 
«O kosɔn, Izirayɛli ta somɔgɔw, a flɛ, ne bɛna siya dɔ lawuri aw kama, min bɛna a fanga digi aw kan, k’a ta Lebo Hamati, ka taga a bla fɔ Araba kɔba yɔrɔ ra.» Matigi Ala, Fangatigi le ko ten. 
﻿Amɔsi.
7.
Dunuɲatigi Ala ka tagamasiyɛn min yira ne ra: Ne k’a ye ko Ala tun bɛ tɔn camanba le danna. O wagati y’a sɔrɔ masacɛ ta bɛganw ta bin tigɛra ka ban, binkura le tun bɛ bɔra. 
Ne nana a ye ko tɔnw bɛ dugukolo binw bɛɛ ɲimina minkɛ, ne ka Ala daari ko: «Dunuɲatigi Ala, yafa an ma! Ni o tɛ Yakuba ta mɔgɔw bɛna kisi ka bɔ nin na cogo di, k’a sɔrɔ o baraka ka dɔgɔ?» 
Matigi Ala k’a ta miiriya yɛlɛma; a k’a fɔ ko: «I ka min ye, o tɛna kɛ!» 
Dunuɲatigi Ala ka tagamasiyɛn min yira ne ra tuun, o flɛ nin ye: Ne k’a ye ko Dunuɲatigi Ala tun b’a fɔra ko kiti bɛna tigɛ ale ta mɔgɔw kan ni tasuma le ye. Tasuma nana dunuɲa jibaw bɛɛ ja; a tun bɛ forow fana jɛnina. 
Ne ko: «E, Dunuɲatigi Ala, sabari ka nin lalɔ! Ni o tɛ Yakuba ta mɔgɔw bɛna kisi ka bɔ nin na cogo di, k’a sɔrɔ o baraka ka dɔgɔ?» 
Matigi Ala k’a ta miiriya yɛlɛma. A ko: «I ka min ye, o fana tɛna kɛ. Dunuɲatigi Ala ko ten.» 
Ala ka tagamasiyɛn min yira ne ra tuun, o flɛ nin ye: Ne k’a ye ko Matigi Ala lɔnin tun bɛ kogo dɔ kɔrɔ. O tun ka o kogo lɔ k’a teren ni sumanikɛjuru ye. O sumanikɛjuru tun bɛ Matigi Ala boro. 
A ka ne ɲininka ko: «Amɔsi, i ɲa bɛ mun le ra?» Ne k’a jaabi ko: «Ne ɲa bɛ sumanikɛjuru dɔ le ra.» A ko: «Ne bɛna sumanikɛjuru le la ne ta mɔgɔw, Izirayɛlimɔgɔw kan, ka o suma. Ne tɛna o ta kojuguw si hakɛw to o ra tuun. 
Isiyaka ta sɔnnikɛyɔrɔ minw bɛ kongori kan, ne bɛna o yɔrɔw bɛɛ halaki, ka Izirayɛli ta jobatoyɔrɔw bɛɛ cɛn. Ne bɛna wuri ni kɛrɛkɛmuru le ye Yerobohamu ta somɔgɔw kama.» 
Ayiwa, o kɛra minkɛ, Betɛli ta sarakalasebaga* min ye Amasiya ye, ale ka cira bla Izirayɛli masacɛ Yerobohamu ma, k’a fɔ a ye ko: «Amɔsi bɛ jɛn dɔ le sirira i kama Izirayɛli jamana kɔnɔ yan. Jamanamɔgɔw tɛna se k’a ta kumaw bɛɛ muɲu tuun. 
Amɔsi b’a fɔra ko: ‹O bɛna Yerobohamu faga ni kɛrɛkɛmuru ye,› ko: ‹o bɛna Izirayɛlimɔgɔw mina ka bɔ o ta jamana ra, ka taga ni o ye fɔ yɔrɔjan.› » 
Amasiya k’a fɔ Amɔsi ye o le ra ko: «Ladibaga, taga! Teliya ka taga to Zuda mara ra; o bɛna i ta domuni di i ma yi, i bɛ to ka i ta ciraya kɛ yi; 
nka Betɛli yan kɔni, i kana cirayakuma fɔ yan tuun, sabu yan ye masacɛ ta yɔrɔ saninman le ye; masacɛ ta batoso lo.» 
Amɔsi ka Amasiya jaabi ko: «Ne tɛ cira ye, ne tɛ cira dɔ ta den ye fana. Ne ye bɛgantigi le ye; ne bɛ sikomɔrisunw fana sɛnɛ.» 
Matigi Ala ka ne wele ka bɔ ne ta sagaw le kɔrɔ, k’a fɔ ne ye ko: «Taga nin cirayakuma fɔ ne ta mɔgɔw, Izirayɛlimɔgɔw ye. 
Sisan ele ye Matigi Ala ta kuma lamɛn, ele min b’a fɔra ko ne kana cirayakuma fɔ Izirayɛlimɔgɔw kama, ko ne kana waajurikuma fɔ Isiyaka ta somɔgɔw ye. 
O le kosɔn Matigi Ala ka min fɔ, o flɛ nin ye: ‹Ele ta muso, o bɛna bla jatɔya ra dugu kɔnɔ; i dencɛw ni i denmusow, olugu bɛna faga ni kɛrɛkɛmuru ye. O bɛna i sigiyɔrɔ suma ni juru ye, k’a taran mɔgɔw ra. Ele yɛrɛ bɛna taga sa Alalɔnbariw ta jamana le ra. O bɛna Izirayɛlimɔgɔw mina ka bɔ o ta jamana ra ka taga ni o ye fɔ yɔrɔjan.› » 
﻿Amɔsi.
8.
Dunuɲatigi Ala ka tagamasiyɛn nin le yira ne ra tuun: Ne ka segi dɔ fanin ye samiyayiriden mɔnin na. 
A ka ne ɲininka ko: «I ɲa bɛ mun le ra, Amɔsi?» Ne ko: «Ne ɲa bɛ segi dɔ fanin le ra samiyayiriden mɔnin na.» Matigi Ala ko ne ma ko: «Ne ta mɔgɔw, Izirayɛlimɔgɔw mɔna, olugu fana ta wagati sera. Ne tɛna o ta kojuguw si hakɛ to o ra tuun. 
O lon na, masaso ta dɔnkirilakanw bɛna yɛlɛma ka kɛ ŋunakanw le ye. Dunuɲatigi Ala ko ten. Suw camanba le bɛna kɛ yɔrɔ bɛɛ; mɔgɔw bɛna kɛ o cɛ ye ka o firi; o b’a fɔ ɲɔgɔn ye ko: ‹Aw ye je dɛ!› » 
Ayiwa, aw ye nin lamɛn, aw minw bɛ fagantanw ɲagbanna, aw minw bɛ ɲanibagatɔw tɔ labanna jamana kɔnɔ! 
Aw b’a fɔra ko: «Karokura ɲanagbɛ bɛna ban wagati juman le dɛ, k’a to an ye an ta simanw fiyeere? Nɛnɛkirilon ye ban joona, k’a to an ye an ta simanmarayɔrɔw dayɛlɛ. An bɛna an ta sumanikɛnanw kɔnɔ dɔgɔya, ka fɛnw sɔngɔ gbɛlɛya! An bɛna sumanikɛfɛnw yɛlɛma, ka mɔgɔw nanbara. 
An bɛna dɛsɛbagatɔw san ni wari ye, ka fagantanw san sennasanbara dama sɔngɔ kosɔn. Hali simankisɛ ɲaga, an bɛna o bɛɛ fiyeere.» 
Ayiwa, Matigi Ala karira Yakuba ta Ala ta bonya kosɔn. A ko: « ‹Ne tɛna ɲina nin mɔgɔw ta kɛwalew si kɔ. 
Nin kow kosɔn jamana bɛna yuguyugu fɔ ka bɔ a nɔ ra. Jamanamɔgɔw bɛɛ bɛna ɲanasisi. Jamana bɛɛ bɛna wuri i ko Nili baji, ka yɛlɛn ka sɔrɔ ka na ben i ko Misiran ta kɔba.› » 
O lon na, kɔni, ne bɛna tere ben, ka tere to sankolo cɛmancɛ ra. Ne bɛna dugukolo kɛ dibi ye teregban fɛ! Dunuɲatigi Ala ko ten. 
Ne bɛna aw ta ɲanagbɛw yɛlɛma ka o kɛ sukasi ye, ka aw ta dɔnkiriw bɛɛ yɛlɛma ka o kɛ sangadɔnkiriw ye. Ne bɛna bɔrɔfani la aw bɛɛ kɔ ra, ka bɛɛ kun gbana. Ne bɛna nin wagati gbɛlɛya k’a kɛ i ko mɔgɔ minw dencɛ kelenpenin sara, o b’a su kasira. O kɔ, nin kow bɛɛ laban bɛna kɛ jusukasikoba le ye. 
A flɛ lon dɔ bɛna se, Dunuɲatigi Ala ko ten, ne bɛna kɔngɔ ben jamana kan. Ne m’a fɔ domuni kɔngɔ, walama ji kɔngɔ dɛ, nka Matigi Ala ta kuma lamɛnni kɔngɔ. 
O wagati ra kɔni, o bɛna to ka yaala o yɛrɛ kun fɛ kɔgɔjiw ni ɲɔgɔn cɛ; o bɛ bɔ terebenyanfan na ka taga woroduguyanfan na, ka bɔ sahiliyanfan na ka taga terebɔyanfan na. O bɛna kɛ yaala ye fan bɛɛ ra ko o bɛ Matigi Ala ta kuma ɲinina, nka o tɛna a mɛn yɔrɔ si. 
O lon na, kɔni, sunguruɲumanw ani kanbelenw baraka bɛna dɛsɛ minlɔgɔ boro. 
Minw bɛɛ tun bɛ kari ni Samarikaw ta jo tɔgɔ ye, k’a fɔ ko: «Dan, i ta ala ye mɛɛn an kɔrɔ!», ko: «Bɛri Seba ta sɔnnikɛyɔrɔ sira ye mɛɛn an kɔrɔ!», o mɔgɔw bɛɛ bɛna ben, o si tɛna se ka wuri tuun! 
﻿Amɔsi.
9.
Ne ka Matigi ye, a lɔnin bɛ sarakabɔnan kunna; a ko: «Aw ye Alabatosoba samasenw sanfɛyɔrɔ bugɔ k’a kari, fɔ ka bon jusiginan yuguyugu. Aw y’a karikari k’a ben mɔgɔw bɛɛ kun na yi! Ni minw ka bɔsi, ne bɛna olugu faga ni kɛrɛkɛmuru ye; o si tɛna se ka bori; o si tɛna se ka bɔsi. 
Hali ni o ka dugukolo ci ka taga dogo fɔ kaburuw jukɔrɔ, ne boro bɛna o sama ka o labɔ. Hali ni o ka yɛlɛn ka taga fɔ sankolo kɔnɔ, ne bɛna o lajigi ka bɔ yi. 
Hali ni o ka taga dogo Karimɛli kuru kan, ne bɛna taga o yɔrɔɲini, ka o mina ka na ni o ye. Ni o ka tunu kɔgɔji jukɔrɔ ko o bɛ dogo ne ra, ne bɛna jirasa dɔ ci ka taga o kin yi. 
Hali ni o juguw ka o mina ka taga ni o ye, ne bɛna a to o ye o faga ni kɛrɛkɛmuru ye yi. Ne bɛna ne ɲa lɔ o ra tuma bɛɛ janko ka kojugu le kɛ o ra; ne tɛna koɲuman kɛ o ye. 
«Ni Matigi, Fangatigi Ala ka maga dugukolo ra, dugukolo bɛ yɛrɛyɛrɛ, dugukolokanfɛnw bɛɛ bɛ sukasi kɛ. Jamana bɛɛ bɛ wuri i ko Nili baji, ka sɔrɔ ka na ben i ko Misiran ta kɔba. 
Matigi Ala bɛ a ta sigiyɔrɔ lɔ fɔ san fɛ, sankolo kunna; ka sankolo ju sigi dugukolo kan. A bɛ kɔgɔji ta jiw wele ka o bɔn dugukolo kɔ kan. Ale tɔgɔ le ye ko Matigi Ala!» 
Aw Izirayɛlimɔgɔw, yala aw ni Etiyopikaw bɛɛ tɛ kelen ye ne fɛ wa? Matigi Ala ko ten. Aw Izirayɛlimɔgɔw, yala ne ma aw labɔ Misiran, i n’a fɔ ne ka Filisikaw labɔ Kafitɔri cogo min na wa, ani ne ka Sirikaw labɔ Kiri cogo min na wa? 
A flɛ, Dunuɲatigi Ala ɲa lɔnin bɛ nin jamana ra, jamana min jarakinin lo. Ne bɛna nin jamana halaki ka bɔ dugukolo kɔ kan. Nka o bɛɛ n’a ta, ne tɛna Yakuba ta somɔgɔw bɛɛ halaki. Matigi Ala ko ten. 
Sabu ne kɔni k’a latigɛ ko ne bɛna Izirayɛli ta somɔgɔw yuguyugu siya tɔw bɛɛ cɛ ra, i n’a fɔ o bɛ simankisɛ yuguyugu tɛmɛ kɔnɔ cogo min na, janko hali bɛrɛkoro den kelen kana ben dugu ma ka ɲagami siman na. 
Ne ta mɔgɔ minw ye jurumunkɛbagaw ye, olugu bɛɛ bɛna faga ni kɛrɛkɛmuru ye. Olugu minw b’a fɔra ko: «Kojugu tɛna se an ma, foyi tɛna an sɔrɔ!» 
«Ayiwa, Dawuda ta so min tun benna, ne bɛna o so lawuri tuun. Ne bɛna a wow datugu, k’a yɔrɔ cɛnninw bɛɛ lalaga, k’a lɔ a cogokɔrɔ ra. 
Ni o kɛra, Edɔmu jamana tɔ bɛna kɛ o ta ye tuun, ani ne tɔgɔ tun bɛ siya minw bɛɛ kan. Matigi Ala ko ten, ale le ye o kow kɛbaga ye. 
Lon dɔw bɛna se, Matigi Ala ko ten, o lonw na kɔni, sani simantigɛ ye ban foro ra, o y’a sɔrɔ simankura bɛ sɛnɛna ka ban. Sani rɛzɛn ye cɔngɔ ka ban foro ra, o y’a sɔrɔ rɛzɛnkura bɛ sɛnɛna ka ban. O lonw na kɔni, rɛzɛnjikura bɛna woyo ka bɔ kuruw kunna, ka bɔn kongoriw kunna. 
Ne bɛna ne ta mɔgɔw, Izirayɛlimɔgɔw ta bonya lasekɔ o ma tuun. O ta dugu minw tun cira, o bɛna o duguw lɔ tuun, fɔ ka sigi o duguw ra. O bɛna rɛzɛnforow sɛnɛ, ka o rɛzɛnji min, o bɛna nankɔw sɛnɛ tuun, ka o nankɔrafɛnw domu. 
Ne bɛna o sigi o yɛrɛ ta dugukolo kan. Mɔgɔ si tɛna o lawuri tuun ka bɔ o dugukolo kan, ne ka o dugukolo min di o ma. Matigi Ala, aw ta Ala ko ten!»
﻿Abidiyasi ta kitabu.
1.
Ala ka ko minw yira Abidiyasi ra: Dunuɲatigi Ala ka kuma min fɔ Edɔmukaw kama, o le ye nin ye: An ka kibaroya dɔ mɛn ka bɔ Matigi Ala fɛ; ciraden dɔ cira ka taga siyaw fɛ. A ko: «Aw ye wuri, an ye taga Edɔmukaw kama, ka taga o kɛrɛ.» 
«A flɛ, aw Edɔmukaw, ne bɛna aw baraka dɔgɔya ka tɛmɛ siya tɔw bɛɛ ta kan. O bɛna aw mafiyɛnya kosɛbɛ. 
Yɛrɛyira min tun bɛ aw jusu ra, o le ka aw lafiri; aw sigiyɔrɔ dogonin bɛ faraw cɛ ra, yɔrɔ kɔrɔtaninw na minkɛ, o kosɔn aw tun b’a fɔra ko: ‹Jɔn le bɛna se ka anw lajigi dugu ma?› 
Ayiwa, hali ni aw ka yɛlɛn ka taga fɔ sankolo ra i ko bɔn, hali ni aw ka aw ta ɲaga la fɔ lolow cɛ ra, ne bɛna aw lajigi! Matigi Ala ko ten. 
«Ayiwa, ni sonw nana aw fɛ su fɛ, walama ni benkannikɛbagaw nana, o bɛna cɛnri kɛ aw fɛ dɛ! Ni fɛn o fɛn ka o diya, o bɛ o bɛɛ ta. Ni o nana aw ta rɛzɛnw sonya, o bɛna rɛzɛnden dama dama le to aw ye. 
O kɔni ka Esawu ta mɔgɔw ta fɛnw bɛɛ le cɛ; o ka o ta fɛnmarayɔrɔw bɛɛ dayɛlɛ. 
Aw jɛnɲɔgɔnw bɛɛ bɛna aw gbɛn ka taga se fɔ jamana dan le ra. Aw teriw bɛna aw janfa, ka o fanga sigi aw kan. Minw tun bɛ aw ta domuni kɛra, olugu bɛna jan la aw sen kɔrɔ, nka aw tɛna se ka bɔ o kow kala ma. 
Sigiya t’a ra, ne bɛna mɔgɔ hakirimanw halaki o lon le ra, ka bɔ Edɔmu; ka faamurikɛbagaw halaki ka bɔ Esawu ta kuru kan. Matigi Ala ko ten! 
E! Teman, aw ta kɛrɛkɛcɛw ja bɛna tigɛ fɔ ka Esawu ta kuruyɔrɔ mɔgɔw bɛɛ faga ka ban.» 
«Aw juguyara aw balemaw ma, minw ye Yakuba ta mɔgɔw ye. O kosɔn maroyaba bɛna ben aw kan; aw bɛna halaki ka ban pewu; 
sabu lon min na siya wɛrɛ mɔgɔw tun tagara Yakuba ta mɔgɔw ta naforow cɛ, lon min na mɔgɔ wɛrɛw tagara don o ta dugu kɔnɔ ka kara la janko ka Zeruzalɛmukaw ta borofɛnw taran ɲɔgɔn cɛ, o lon na aw tun bɛ yi; aw ni o siya wɛrɛ mɔgɔw bɛɛ le tun kɛra kelen ye. 
Aw tun man kan ka lɔ ka aw balemaw flɛ o ta bɔnɔ lon na; Zuda ta mɔgɔw halaki lon na aw tun man kan ka ɲagari. Aw tun man kan ka o dabayakumaw fɔ aw balemaw ta degu lon na. 
Aw kɔni tun man kan ka don ne ta mɔgɔw ta dugu donda fɛ o ta cɛnri lon na. Aw fana tun man kan ka lɔ ka kojugu bentɔ flɛ Zuda ta mɔgɔw kan o ta ɲani lon na. Aw tun man kan ka o ta naforow cɛ o ta cɛnri lon na. 
Aw tun man kan ka taga lɔ sirafaran na ka o ta mɔgɔ boribagaw faga. O ta mɔgɔ minw bɔsira, aw tun man kan ka olugu mina ka o di o juguw ma, o ta ɲani lon na. 
Sabu Matigi Ala ta lon surunyara; a bɛna wuri siyaw bɛɛ le kama. Aw ka min kɛ, o ɲɔgɔn le bɛna kɛ aw ra. Aw ta kojuguw sara bɛna sekɔ ka na ben aw yɛrɛ le kunna. 
Ayiwa, aw ka minni kɛ ne ta kuru saninman kan cogo min na, ne ta dimi kosɔn, siya tɔw bɛɛ bɛna minni kɛ ten le, dan tɛ minni min na; o bɛna min fɔ ka ɲanamini, fɔ ka na o bɛɛ latunu. 
«Nka minw bɛ Siyɔn kuru kan, olugu bɛna kisi. O yɔrɔ bɛna kɛ yɔrɔ saninman le ye. Yakuba ta mɔgɔw bɛna sekɔ ka na sigi o ta sigiyɔrɔ ra. 
Yakuba ta somɔgɔw bɛna kɛ tasuma le ye, Yusufu ta somɔgɔw bɛna kɛ tasumamana le ye; nka Esawu ta somɔgɔw bɛna kɛ bin le ye. O bɛna o bin jɛni k’a ban. Mɔgɔ si tɛna bɔsi Esawu ta somɔgɔw ra, sabu Matigi Ala kumana. 
Jamana woroduguyanfan mɔgɔw bɛna na sigi Esawu ta kuruyɔrɔw ra. Jamana dugumayanfan mɔgɔw, olugu bɛna sigi Filisikaw ta mara ra. O bɛna sigi Efirayimu jamana ra, ani Samari jamana ra. Boniyaminu ta mɔgɔw, olugu bɛna sigi Galadi mara ra. 
Izirayɛlimɔgɔw ta mɔgɔ minaninw ta jɛnkuru min bɛ Kanaana, olugu bɛna sigi o yɔrɔ mara ra ka taga se fɔ Sarɛpita. Zeruzalɛmu ta mɔgɔ minanin minw bɛ Sefaradi, olugu bɛna sigi jamana woroduguyanfan duguw kɔnɔ. 
Olugu le bɛna se sɔrɔ, ka sigi Siyɔn kuru kan, ka o ta fanga sigi Edɔmukaw kan. O tuma masaya bɛna kɛ Ala ta ye.»
﻿Yunusu ta ko kitabu.
1.
Lon dɔ, Matigi Ala k’a ta kuma lase Amitayi dencɛ Yunusu ma. Ala k’a fɔ a ye ko: 
«Wuri joona ka taga Ninive, Ninive duguba kɔnɔ, i ye taga kuma o fɛ k’a gbɛlɛya, k’a fɔ o ye ko o ta juguya warara ne ɲa kɔrɔ.» 
Nka Yunusu wurira ko ale bɛ bori ka taga fɔ Tarisisi, ko ale bɛ taga fɔ yɔrɔjan, ka bɔ Matigi Ala ɲa kɔrɔ. A tagara Zafa; a tagara kurunba dɔ sɔrɔ yi, min tun bɛ tagara Tarisisi. A ka kurunsara di kuruntigi ma, ka don kurun kɔnɔ, ko a bɛ taga ni o ye Tarisisi, ko a bɛ taga fɔ yɔrɔjan ka bɔ Matigi Ala ɲa kɔrɔ. 
Ayiwa, Matigi Ala ka fɔɲɔba dɔ wuri kɔgɔji kan. Fɔɲɔ bonyara ji kan, fɔ kurunba tun bɛ ɲini ka cɛn. 
Kurun baarakɛdenw siranna kosɛbɛ. O bɛɛ ka kɛ kule ci ye, ka kɛ o ta alaw daari ye, ko o ye olugu kisi. A ma na ɲa, o ka kurunkɔnɔminanw bɛɛ firi kɔgɔji ra janko kurun ye fiyɛnya. O y’a sɔrɔ Yunusu tun jigira kurun dugumayɔrɔ ra, ka taga la ka sunɔgɔ yi, fɔ ka ɲina a yɛrɛ kɔ. 
Kuruntigi tagara Yunusu kɔ. O k’a lakunu k’a ɲininka ko: «Cɛ, a kɛra di ele bɛ sunɔgɔra? I fana tɛ wuri ka i ta ala daari wa? Jɔn k’a lɔn ni ale tɛna makari an na ka an kisi, janko an kana halaki?» 
Ayiwa, kurun baarakɛdenw k’a fɔ ɲɔgɔn ye ko: «Aw ye na an ye kara la*, k’a lɔn mɔgɔ min kosɔn nin kojuguba bɛ sera an ma.» O ka kara la minkɛ, Yunusu le yirara. 
O ko Yunusu ma ko: «Ele ka ko min kɛ k’a to nin kojuguba ka an sɔrɔ, o fɔ an ye. I bɔra min le? I bɛ mun baara le kɛ? Jamana juman mɔgɔ le bɛ ele ye? Siya juman mɔgɔ le bɛ i ye?» 
Yunusu ka o jaabi, ko: «Ne ye Heburu le ye. Ne bɛ Matigi Ala, sankolo tigi Ala le bato, min ka kɔgɔji dan, ka dugukolo dan.» 
Yunusu k’a ta ko ɲafɔ o ye. O k’a mɛn ko a bɛ dogora Matigi Ala le ɲa minkɛ, o siranna kosɛbɛ. O k’a ɲininka ko: «Mun le kosɔn i sɔnna ka nin ko ɲɔgɔn kɛ?» 
O ka Yunusu ɲininka tuun ko: «Sisan an ka kan ka mun le kɛ i ra janko kɔgɔji ye mala.» O ka o fɔ sabu fɔɲɔ tun bɛ juguyara ka taga a fɛ. 
Yunusu ka o jaabi ko: «Aw ye ne ta ka ne firi kɔgɔji ra; ni o kɛra, kɔgɔji bɛna mala aw ye, sabu ne k’a lɔn ko ne le kosɔn nin fɔɲɔba wurira ji kan.» 
O bɛɛ n’a ta, kurun baarakɛdenw belen ka ko bɛɛ kɛ ko o bɛ kurun lataga jida ra dugukolo fan fɛ, nka o ma se, sabu kɔgɔji tun bɛ fariyara ka taga. 
O ka Matigi Ala daari ko: «E, Matigi Ala, i kana an halaki nin cɛ kosɔn. I kana mɔgɔ jarakibari fagari hakɛ ben an kan, sabu a ma foyi kɛ an na. Nin ko bɛɛ kɛra ka kaɲa ni ele yɛrɛ sago le ye.» 
O kɔ, o ka Yunusu ta k’a firi kɔgɔji ra. A firira kɔgɔji ra yɔrɔ min na dɔrɔn, o yɔrɔnin bɛɛ ra, kɔgɔji mankan malara. 
Kurun baarakɛdenw k’a ye ten minkɛ, o siranna Matigi Ala ɲa kosɛbɛ. O ka saraka bɔ Matigi Ala ye, ka dajuru ta Ala ye. 
