Kasikan.
3.
Ne ye mɔgɔ dɔ le ye min ka tɔɔrɔ silɔn, sabu Ala ta dimi kosɔn, a ta tɔɔrɔ sera ne ma. 
A ka ne mina ka taga ni ne ye dibi ra; a ma taga ni ne ye yeelen na. 
A boro bɛ ne kelen le kan; wagati bɛɛ a bɛ tɔɔrɔ lase ne ma. 
A ka ne fari ni ne sogo bɛɛ cɛn; a ka ne kolow bɛɛ karikari. 
A ka kogo le lɔ ne fan bɛɛ ra, ka ne lamini ni bɔnɔ ni tɔɔrɔ ye. 
A ka ne bla dibi ra, i n’a fɔ mɔgɔ minw sara kabini wagatijan. 
A ka ne lamini ni kogo ye janko ne kana se ka bɔsi; a ka nɛgɛjɔrɔkɔ gbirimanw don ne ra. 
Ne kulera cogo bɛɛ ra k’a wele ko a ye ne dɛmɛ, nka a ma ne ta daariri jaabi. 
A ka ne ta siraw datugu ni kabakurubaw ye; a ka ne tɛmɛsira tigɛ. 
A lara ka ne kɔnɔ i ko wara bɛ la ka mɔgɔ kɔnɔ cogo min na, i ko jara bɛ dogo ka mɔgɔ kɔnɔ cogo min na. 
A ka ne sama ka bɔ ne ta sira kan, ka ne sogo tigɛtigɛ i ko wara; a ka ne to ne kelen na. 
A ka biɲɛ don a ta kalan na k’a sama; a ka ne suma, ka ne bon ni a ta biɲɛ ye. 
A ka biɲɛw bɔ a ta biɲɛforogo kɔnɔ, ka ne bon ka ne sɔgɔ ne soro ra. 
Ne kɛra lɔgɔbɔrifɛn ye ne ta mɔgɔw bɛɛ le fɛ; o bɛ ne tɔgɔ le don o ta dɔnkiriw ra lon bɛɛ. 
A ka ne kɔnɔ fa ni ɲuguflaburu kunaman le ye, ka jalaji kɛ ne ta minji ye. 
A ka ne ɲinw karikari ni bɛrɛkisɛ ye, ka ne la bugurigbɛ ra. 
I ka ne ni hɛra faran ka bɔ ɲɔgɔn na; ne m’a lɔn tuun fɛn min tɔgɔ ye ko ɲasuma. 
O kosɔn ne ko: «Ne ta bonya banna pewu; ne jigi tɛ foyi kan tuun Matigi Ala fɛ.» 
Ni ne miirira ne ta sɛgɛ ni ne ta maɲumanko ra, a bɛ kɛ ne fɛ i ko jalaji ni baga. 
Ne hakiri b’a ra tuma bɛɛ; o kosɔn ne jusukun tɔɔrɔnin lo. 
Nka ne bɛ ko min to ne hakiri ra, o le ye nin ye; fɛn min bɛ ne jigi ye o le ye nin ye: 
Matigi Ala ta ɲumanya ma ban, a ta hina ma se a dan ma. 
Sɔgɔma o sɔgɔma ɲumanyakura, ani hinakura. E, i ta kankelentigiya ka bon dɛ! 
Ne b’a fɔ ne jusukun na ko: «Matigi Ala le ye ne ninyɔrɔ ye.» O kosɔn ne jigi bɛ ale le kan. 
Minw jigi bɛ Matigi Ala kan, mɔgɔ minw bɛ Matigi ta jɛnɲɔgɔnya ɲini, a bɛ koɲuman kɛ olugu ye; 
Ka je ka Matigi Ala ta kisiri makɔnɔ, o ka ɲi. 
Mɔgɔ ye dimi sɔnmina a denmisɛnman, o ka ɲi a ma. 
A bɛna je ka sigi a kelen na, sabu Ala le k’a latigɛ a ye ten. 
A bɛna biri fɔ k’a da don buguri ra, sabu kisiri jigiya bɛ se ka sɔrɔ hali bi. 
A bɛna a yɛ lɔ a bugɔbaga ye, k’a to mɔgɔw y’a dɔgɔya. 
Sabu Matigi tɛ ban mɔgɔ ra, k’a tigi to yi wagati bɛɛ. 
Nka hali ni a ka i jusukun tɔɔrɔ, a bɛ hina, ka kaɲa ni a ta ɲumanyaba ye; 
sabu a man di a ye ka sɛgɛ ben mɔgɔ kan, a man di a ye ka adamaden jusukun tɔɔrɔ. 
Nka ni aw bɛ jamana ta kasodenw bɛɛ dɔndɔn aw sen kɔrɔ, 
ni aw bɛ mɔgɔ ta jo yɛlɛma k’a kɛ a jaraki ye Ala Kɔrɔtaninba yɛrɛ ɲa kɔrɔ, 
ni aw bɛ mɔgɔ jo bɔsi a ra kititigɛyɔrɔ ra, yala Matigi tɛ o kow yera le wa? 
Jɔn le bɛ se ka kuma dɔrɔn, k’a to ko dɔ ye kɛ, ni Matigi yɛrɛ m’a latigɛ ko o ko ye kɛ? 
Koɲuman o, kojugu o, yala Ala Kɔrɔtaninba yɛrɛ da le tɛ o bɛɛ latigɛra wa? 
Mun kosɔn adamaden bɛ dimi, mun kosɔn mɔgɔ bɛ dimi a ta jurumun tɔɔrɔ kosɔn? 
An ye an ta kokɛcogo sɛgɛsɛgɛ, ka miiri, ka sekɔ ka na Matigi Ala fɛ. 
An ye an jusukun miiriyaw bɛɛ la Ala kan, ka an boro fana kɔrɔta Ala fan fɛ, sankolo ra. 
An kɔni ka i hakɛ ta, an kɛra mɔgɔ murutininw ye; ele fana ma sɔn ka yafa an ma. 
I ka i ta dimi kɛ fani ye k’a melege i yɛrɛ ra, ka an nɔgbɛn; i ka an faga, hali i ma hina an na. 
I ka i yɛrɛ datugu ni sankaba ye, janko an ta daariri si kana se i ma. 
I ka an kɛ i ko fɛn ɲacintanw, i ko ɲamaɲama, siya tɔw cɛ ra. 
An juguw bɛɛ bɛ o da wagara ka kumabaw fɔ anw le ma. 
Jatigɛ ni dingakɔnɔben, o le sera an ma; halakiri ni cɛnriba, o le sera an ma. 
Ne ɲaji bɛ jigira i ko kɔji, ne ta mɔgɔw ta cɛnriba kosɔn. 
Ne ɲaji bɛ jigira le, a tɛ lɔ; ne tɛna kasi dabla ka ye, 
fɔ Matigi Ala ye na to sankolo ra k’a hakiri to an na, ka an flɛ. 
Min sera ne ta dugu sunguruw ma, ni ne ka o flɛ, o bɛ ne jusukun tɔɔrɔ le. 
Minw kɛra ne juguw ye, k’a sɔrɔ kun t’a ra, olugu ka ne nɔgbɛn i ko o bɛ kɔnɔnin gbɛn k’a mina cogo min na. 
O ka ne firi kɔlɔn kɔnɔ ko o bɛ ne faga; o ka kabakuru dɔ kɛ ka ne datugu. 
Jiw ka ne tunu. Ne ko: «Ne ta banna sa!» 
Nka ne tora fɔ kɔlɔn kɔnɔnɔ yi ka ele Matigi Ala tɔgɔ wele. 
I ka ne ta welerikan mɛn: «I kana i toro datugu ne ŋunakan ni ne ta welerikan na.» 
Lon min ne ka i wele, i gbarara ne ra; i k’a fɔ ne ma ko ne kana siran! 
Matigi, i lɔra ni ne kunko ye, i ka ne nin kisi. 
Matigi Ala, o ka kojugu minw kɛ ne ra, i ka o ye; o kosɔn, i yɛrɛ ye ne ta kiti tigɛ. 
O b’a fɛ ka o yɛrɛ dimibɔ ne ra cogo min na, ani o ka jɛn min siri ne kama, i ka o bɛɛ ye. 
Matigi Ala, i ka o ta dɔgɔyarikumaw mɛn, ani o b’a fɛ ka jɛn min siri ne kosɔn. 
O bɛ o ta kumaw bɛɛ fɔra ne le ma; o ta miiriya bɛɛ bɛ ne le kan lon bɛɛ. 
A flɛ, ni o siginin lo o, ni o lɔnin lo o, ne tɔgɔ le bɛ o ta dɔnkiriw bɛɛ ra. 
E, Matigi Ala, o ka min kɛ ne ra, i ye o sara ni o ɲɔgɔn le ye fana. 
I ye o jusukun tɔɔrɔ kosɛbɛ, ka i ta danga ben o kan. 
Matigi Ala, i ye dimi o kɔrɔ ka o nɔgbɛn, ka o halaki ka bɔ i ta dugukolo kɔ kan pewu. 
