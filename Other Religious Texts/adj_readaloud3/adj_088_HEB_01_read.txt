Lɛl eke wɛl awŋ Ebre eyŋ.
1.
Lɛgŋ sig ɛm a, Nyam ɛcr kokoba ↄb ɛsɛl ɛm dad ɛy lagŋɛl odad, ɛtŋ li dad wɛl odad a sakp nↄnↄ lel akunda ɛrŋ ɛrŋ ɛm ab. 
Kↄ sica, sɛgŋ na ekʼel sɛgŋ es abal el ab ɛm, Nyam ɛcr Jim ɛm dad ɛy odad. Jim na ɛm lʼɛcr li kok afr lele wus ab, ɛtŋ in cɛ anake Nyam sↄsum ocʼr eke li kʼel ob a fɛŋ ecʼaja ij ɛs a. 
Iy na bʼɛlu in ecʼanygbɛl e jɛjn a ↄkm, ɛtŋ lʼel ow ecʼes otarir kpɛŋ, ɛtŋ in ecʼodad ebl ecʼabusu a ucu wus lel ob fɛŋ ab ↄny es. Li yↄyↄg agŋ e sikpl ab es, ɛtŋ nʼim li sig es afr Nyam ekʼↄny abusu ob fɛŋ af a e lidr abu af. 
Iy na ↄny any nↄnↄ akm afr ɛrm ɛsɛl. Ɛɛ, ow ɛru es kpata, aŋke Nyam ↄŋʼn aja nin ekʼↄny any nↄnↄ akm afr ɛrm ɛsɛl ecʼa. 
Tasi ɛm a, lɛgŋ kaka Nyam dadm afr ɛrm ɛs kaka ɛsmɛ: Ŋ el ɛm ecʼIy, yɛfɛnyna, ɛm mʼewʼŋ. Ɛtŋ ɛmɛny, li dadm afr ɛrm ɛs kaka yɛji lʼɛsmɛ: Ɛm, mi bʼow mʼel Ɛs, ɛtŋ in, li bʼow lʼel ɛm ecʼIy. 
Gbɛkↄ, lɛgŋ a eke nʼↄŋ in e yɛfl Iy a ow wus na af a, li dad ninɛ: Nyam ecʼafr ɛrm ɛsɛl a pupukpaŋ it eke kʼigŋʼn nuŋ. 
Kin low yecʼeke li dad afr ɛrm ɛsɛl e lís: ŋ el ɛgŋ a ekʼↄŋ ke afr ɛrm ɛsɛl itŋn anŋ ɛsɛ lɛf af, ke ŋ e juma kok ɛsɛl bi kok ŋ e low ɛsɛ al e bʼiri ab af a. 
Kↄ Nyam dad Jim e lís ninɛ: ŋ el Nyam ɛtŋ ŋ ecʼɛb ebu ecʼatufu lɛkpn a anŋ sɛgŋ fɛŋ. Ŋ e kpama ab ab, am nyimn ŋ ecʼagŋ a low nɛnyɛmbri nyam ɛm, 
bʼerur low nɛnyɛmbri nyam ɛtŋ bʼifn low ŋuŋ. Na sosiɛm Nyam, ŋ e Nyam sↄsum ocʼŋ awlŋɛl ab ɛm eke kʼel in eci, ɛtŋ lʼɛtm sos ɛm iŋn e mun lʼokʼŋ nuŋ. 
Ɛmɛny Nyam dad ninɛ: Ɛs Kↄtↄkↄ, nuŋ ↄb ɛm a, ŋ anake kok wus a, ɛtŋ afr el ob eke ŋ e sabu a ol. 
Ów amua fɛŋ bʼow irm, kↄ ŋ, bʼow anŋ sɛgŋ fɛŋ. Afr lele wus ab bʼow ɛni ɛsɛ mob sus ɛm sig af, 
bʼow ↄny ar ɛl es ɛsɛ gbad af, ɛɛ, -li bʼow -lʼitŋn any ɛsɛ mob sus ɛm af. Gbɛkↄ ŋ, bʼanŋ sɛgŋ fɛŋ ŋ ecʼelel a cɛ, ɛtŋ ŋ ecʼowr anŋ a úwrm. 
Lɛgŋ kaka Nyam dadm afr ɛrm ɛs kaka ɛsmɛ: Òw sig es ɛm e lidr abu af, toŋ bake mʼót ŋ ecʼefnu mʼok ŋ ecʼakr ew a. 
Tasi ɛm a, afr ɛrm ɛsɛl bla -lʼel ee? -Lʼel abŋ ekʼↄny juma ɛrŋ ɛrŋ, ke Nyam bʼɛrm im ɛlum agŋ a eke kʼij sel ekʼↄnym uwr ecʼaja a abu. 
