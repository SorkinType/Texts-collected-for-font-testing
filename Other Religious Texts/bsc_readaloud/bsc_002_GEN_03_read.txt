Añanar aŋ.
3.
Andën aŋ ebax emacar end siti bax nëmëc gër ɗek ow̃acar oɓapuỹ or ɓaƴ këɓi Axwën Kaxanu ol. Akey amat, ga sëka këŋo asoxari an, w̃ëka këŋo: «Kaxanu dëŋ nde rek: “Wën këren ƴambënd na ɗek ɓatëx ɓand gër andëɗa ɓaŋ?”» 
Asoxari an yaka këŋo andën aŋ: «Ɓiyi axor xor këmi mi ƴambënd ɓatëx ɓand gër andëɗa ɓaŋ. 
Ɓarikan atëx and hik mërëxand gër andëɗa aŋ, Kaxanu ga re ko: “Wën këren ƴambëɗ na, këren kwixwëtaɗ na. Ga ƴamb ƴamb kën, and kën ŝës ex ɗe!”» 
Ata andën aŋ fel këŋo asoxari an: «Adokiŋ an cës na! 
Ɓarikan Kaxanu ga nang ko mëne yatir kën ƴamb, ɓangës ɓandewën ɓaŋ kë watëra. Ata en gi ang Kaxanu fo, en nang enjekax eŋ do gë eñëŋënax eŋ.» 
Asoxari an wat ko mëne atëx aŋ anënga kë nënga eƴamb el ga yek ako owati ol. Ga ỹandi këŋo onangëran or kë yëlënd ol, xwëca ko do ƴamb ko. Yël këŋo icën indexëm ind xetëna baŋo iŋ; mëŋ ɓëte ƴamb ko. 
Ata ɓangës ɓandeɓën ɓaŋ watërak ga foɗët këɓi, ata nang këni mëne tëɓ gë ɓeman ɓeŋ hi këni. Ɓan këni opat od andan do xura këni. 
Ata wëlëgu këno Axwën Kaxanu ga ko ɓëtara andëɗa aŋ gë ingoc ind genëka iŋ. Asoŝan an do gë asoxari arexëm an ƴe këni, ỹafëx këni ŝit gër ɓatëx ɓand gër andëɗa, këdi këɓi wat Axwën Kaxanu. 
Axwën Kaxanu ga këŋo w̃ac asoŝan an, w̃ëka këŋo: «Feye wa hi këƴ?» 
Mëŋ yakaw ko: «Ga wëlëgu këmi gër andëɗa, ata yëdara këme gayik tëɓ gë eman eŋ hi këme, awa mëŋ ỹafaxën këme.» 
Axwën Kaxanu re ko: «Noỹo wa nangën ki mëne tëɓ gë eman eŋ hi këƴ? Ba ƴamb këƴ nde atëx and ŝëɓan bami eƴamb aŋ?» 
Yakaw ko asoŝan an: «Asoxari ar w̃ëlanëgu këƴe an, yël ke atëx aŋ, do ƴamb këme.» 
Axwën Kaxanu w̃ëka këŋo asoxari an: «Inew̃a rixën këƴ eŋo?» Yakaw ko asoxari an: «Andën aŋ yifa ke, do ƴamb këme.» 
Axwën Kaxanu re këŋo andën aŋ: «Awa wëj gayikako eŋo ri këƴ, anëka w̃e ki gër oyel ɗek, do gër ow̃acar or gër apuỹ ɗek. Gë acël andeƴ aŋ këƴ ỹana eƴ ŋexërand, do eƴ ɓelënd eɓëkwërëɓëkw el ang kë nëka ɓakey ɓandeƴ ak. 
Wëno kë ri angoỹëra and wëj do gë asoxari aŋ, angoỹëra and andëw̃ëra andeƴ aŋ, do gë andëw̃ëra andexëm aŋ. Ar andëw̃ëra andexëm an ki sëkan ɓëlëɓël gaf in, do wëj eƴo ŋat gër etak.» 
Axwën Kaxanu re këŋo ɓëte asoxari an: «Aɓaŝ këme ɓaŝ toro ind ɓacël ɓandeƴ iŋ, gë aƴambën këƴëɓi ỹana eƴëɓi dëw̃ënd oɓaŝ ol. Oñandi odeƴ ok gër icën indeƴ kë hi, do mëŋ ki w̃ëña.» 
Axwën Kaxanu re këŋo ɓëte asoŝan an: «Gayikako asoxari areƴ an ɓaxët këƴo, do ƴamb këƴ atëx and ŝëɓan bami eƴamb aŋ, ebar el aw̃e kë w̃e në endeƴ; gë aƴambën këƴ ỹana eƴ nëcëtënd eƴamb ƴamb ireƴ in ɗek ɓakey ɓand aniyan andeƴ ɓaŋ. 
Odëmbën do gë ondës kë ỹana exi ɗëgënd, do ɓeɓëlëg ɓër gër apuỹ këƴ ỹana eƴ ƴambënd. 
Gë asëw̃ëtëw̃a ir dëxas ireƴ in këƴ ỹana eƴ cotënd eƴamb ƴamb in, xali eƴ ɓaka gër ebar ed gër ed nëcëtëgu këmi; gayikwa obar hi këƴ, do gër ebar këƴ ɓaka.» 
Ga xucak eŋo, asoŝan an yël këŋo asoxari arexëm an ow̃ac or «Xawa», mëne ngëŋ «Aɓëngw», gayikwa mëŋ ex nëm ir ɗek ɓër kë liyand ɓën. 
Axwën Kaxanu rin këɓi ɓacuɗ ɓand ɓanar, do asoŝan an gë asoxari an ŝuɗara këni. 
Axwën Kaxanu re ko: «Ala an anëka hi ko ang ɓiyi ak gër enang ed enjekax do gë eñëŋënax. Gërëgako, kërexo kwëca na ɓëte atëx and kë yëlënd aniyan aŋ, exo ƴamb, do exo ɗiya din ir din!» 
Axwën Kaxanu w̃aỹ këɓi asoŝan an do gë asoxari an eni can andëɗa and Eden aŋ, do asoŝan an exo ñanënd ebar ed gër ed nëcëtëgu këŋo el. 
And w̃aỹ këɓi ɓela aŋ, Axwën Kaxanu xwët këɓi gand apën-eñan and andëɗa and Eden Ocerubeŋ do gë duxuma ir gë okoɗux ir kë ŝenarand. Mondako ŝëng ko fëña ir gër atëx and kë yëlënd aniyan in. 
