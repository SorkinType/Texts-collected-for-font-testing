Yirari.
18.
O kɔ, ne ka mɛlɛkɛ dɔ wɛrɛ jigitɔ ye ka bɔ sankolo ra; fangaba tun bɛ o mɛlɛkɛ fɛ. A nɔɔrɔ manamanana ka yeelen bɔ dugukolo bɛɛ kan. 
A pɛrɛnna ni fanga ye, ko: «A benna, a benna, Babilɔni duguba benna. A kɛra jinaw ta so ye, ka kɛ jinajugu suguyaw bɛɛ dogoyɔrɔ ye, ani kɔnɔjuguw, ani kɔnɔ haramuninw bɛɛ dogoyɔrɔ. 
Sabu siyaw bɛɛ k’a ta jatɔyajugu duvɛn fariman min, dunuɲa masacɛw ka jatɔya kɛ ni a ye, dunuɲa jagokɛbagaw ka o yɛrɛ fɛntigiya a ta fɛnɲumanbaw caya kosɔn.» 
Ne ka kan dɔ wɛrɛ mɛn ka bɔ sankolo kɔnɔ ko: «Ne ta mɔgɔw, aw ye bɔ nin dugu kɔnɔ, janko aw kana na a ta jurumun ɲɔgɔn dɔ kɛ, a ta tɔɔrɔ dɔ kana na se aw ma; 
sabu a ta jurumunw cayara fɔ ka se sankolo ma. Ala hakiri tora a ta kojuguw ra. 
A ka tɔw sara cogo min na, aw ye a sara ten. A ka kɛwalejugu minw kɛ, aw ye a sara ni o ɲɔgɔn fla ye. A ka mɔgɔw lamin minan min na, aw ye o ɲɔgɔn ɲa fla di a ma. 
A ka a yɛrɛ bonya cogo min na, ka la a ta fɛnɲumanw cɛ ra ka o diyabɔ, Ala ye o ɲɔgɔn ɲagban ni o kasi lase a ma; sabu a k’a fɔ a yɛrɛ kɔnɔ ko: ‹Ne masamusoman le siginin bɛ, ne cɛ ma sa; sukasiko yɛrɛ tɛna ne sɔrɔ ka ye fiyewu.› 
O le kosɔn, o tɔɔrɔw bɛɛ bɛna se a ma lon kelen na: saya ni kasi ni kɔngɔ; tasuma fana bɛna a jɛni, sabu Matigi Ala min ka kiti ben a kan, o ta fanga ka bon.» 
Ni o kɛra, dunuɲa masacɛ minw bɛɛ jɛnna ni a ye jatɔya ra, ka a ta fɛnɲumanw diyabɔ, ni olugu nana a jɛnisisi wuritɔ ye, o tuma o bɛna kasi, ka kule. 
A ta tɔɔrɔba siranya kosɔn, o bɛna lɔ yɔrɔjan k’a fɔ ko: «E, bɔnɔ! Bɔnɔ! E, an ta duguba! Babilɔni, dugu fangatigi! Kiti benna ele le kan tan yɔrɔnin kelen na wa?» 
Dunuɲa jagokɛbagaw fana bɛ kasi, ka kule Babilɔni kosɔn, sabu mɔgɔ si tɛ o ta fiyeerefɛnw sanna tuun: 
o ta sanin, ani warigbɛ, ani kabakuru sɔngɔgbɛlɛnw, ani luluw, ani fani nuguninw, ani fani wulenmanw, ani fani fiyɛnmanw, ani fani ɲumanman wulenmanw, ani yiri kasadimanw, ani fɛn minw lalagara ni samaɲin ye, ni yiri sɔngɔgbɛlɛnw ye, ni siranɛgɛ ye, ni nɛgɛ ye, ni kaba sɔngɔgbɛlɛnw ye, 
ani kasadiyananw, ani latikɔlɔnw, ani turu kasadimanw, ani wusunanw, ani duvɛn, ani turu, ani mugu tɛntɛnnin, ani simankisɛw, ani misiw, ani sagaw, ani sow, ani sowotorow, ani hali adamaden farisogo ni a nin. 
O bɛna a fɔ Babilɔni* ma ko: «E! Fɛn minw lɔgɔ tun bɛ i ra, sisan o tagara ka bɔ i kɔrɔ. I ta fɛnɲumanw ni i ta naforo cɛnna i boro; i tɛna o sɔrɔ tuun.» 
Ayiwa, o jagokɛbaga minw tun ka naforo sɔrɔ Babilɔni, olugu bɛna taga lɔ fɔ yɔrɔjan, a ta tɔɔrɔba siranya kosɔn. O bɛna kasi, ka kule, 
k’a fɔ ko: «E, bɔnɔ! Bɔnɔ! E, an ta duguba! Dugu min tun fara fiyɛrɛbɔw ra, ani fani suguya bɛɛ ra, ani sanin, ani kabakuru sɔngɔgbɛlɛnw, ani luluw ra! O naforo bɛɛ le cɛnna yɔrɔnin kelen na tan!» 
Kurunboribagaw bɛɛ, ani kurunkɔnɔmɔgɔw bɛɛ, ani kurun baarakɛbagaw, ani kurun ta jagokɛbagaw bɛɛ, olugu bɛɛ lɔnin tora yɔrɔjan. 
O ka dugu jɛnitɔ sisi ye minkɛ, o ko: «E! Dugu juman le tun bɛ Babilɔni duguba bɔ?» 
O ka buguri cɛ k’a bɔn o yɛrɛ kun na, ka kasi, ka kule, ka pɛrɛn ko: «E, bɔnɔ! Bɔnɔ! E, an ta duguba! Kɔgɔji kuruntigiw bɛɛ tun ka wari caman sɔrɔ dugu min ta naforotigiya sababu ra, o dugu le kɛra yɔrɔ lakolon ye yɔrɔnin kelen na tan wa!» 
Sankolokɔnɔmɔgɔw, aw ye ɲagari Babilɔni benko ra! Ala ta mɔgɔ saninmanw, ani a ta ciradenw*, ani a ta ciraw, aw fana ye ɲagari! Sabu Ala ka kiti ben Babilɔni kan, ka aw hakɛ bɔ a ra. 
Ayiwa, o wagati ra, mɛlɛkɛ barakaman dɔ ka kabakuru belebele dɔ ta, min tun bɛ i ko wugu belebeleba; a ka o firi kɔgɔji ra, k’a fɔ ko: «Babilɔni duguba bɛna firi ni fanga ye tan le; mɔgɔ tɛna a ye tuun. 
E, Babilɔni, gɔnifɔkan tɛna mɛn i fɛ tuun; dɔnkirilakan tɛna mɛn, filenfiyɛkan tɛna mɛn, burufiyɛkan tɛna mɛn. Bororabaarakɛbaga si tɛna ye tuun, simansikan tɛna mɛn tuun. 
Lanpanmana tɛna ye, furucɛ ni furumuso kan tɛna mɛn; sabu aw Babilɔnikaw, aw ta jagokɛbagaw le tun ye dunuɲa mɔgɔbaw ye; aw ka dunuɲa siyaw bɛɛ kun yɛlɛma ni aw ta subagaya ye. 
Ciraw, ani Ala ta mɔgɔ saninmanw fagajori, ani mɔgɔ minw bɛɛ fagara dugukolo kan, o bɛɛ fagajori tagara ye aw fɛ yi.» 
